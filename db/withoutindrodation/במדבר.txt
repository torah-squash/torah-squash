  במדבר 
 וידבר י-הוה אל משה במדבר סיניי באוהל מועד באחד לחודש השני בשנה השנית לצאתם מארץ מצריים לאמור
 שאו את ראש כל עדת בני ישראל למשפחותם לבית אבותם במספר שמות כל זכר לגולגלותם
 מבן עשרים שנה ומעלה כל יוצא צבא בישראל תפקדו אותם לצבאותם אתה ואהרון
 ואיתכם יהיו איש איש למטה איש ראש לבית אבותיו הוא
 ואלה שמות האנשים אשר יעמדו איתכם לראובן אליצור בן שדיאור
 לשמעון שלומיאל בן צוריש-דיי
 ליהודה נחשון בן עמינדב
 ליששכר נתנאל בן צוער
 לזבולון אליאב בן חילון
 לבני יוסף לאפריים אלישמע בן עמיהוד למנשה גמליאל בן פדהצור
 לבנימין אבידן בן גדעוני
 לדן אחיעזר בן עמיש-דיי
 לאשר פגעיאל בן עוכרן
 לגד אליסף בן דעואל
 לנפתלי אחירע בן עינן
 אלה קרואי העדה נשיאי מטות אבותם ראשי אלפי ישראל הם
 וייקח משה ואהרון את האנשים האלה אשר ניקבו בשמות
 ואת כל העדה הקהילו באחד לחודש השני ויתיילדו על משפחותם לבית אבותם במספר שמות מבן עשרים שנה ומעלה לגולגלותם
 כאשר ציווה י-הוה את משה ויפקדם במדבר סיניי 
 ויהיו בני ראובן בכור ישראל תולדותם למשפחותם לבית אבותם במספר שמות לגולגלותם כל זכר מבן עשרים שנה ומעלה כול יוצא צבא
 פקודיהם למטה ראובן שישה וארבעים אלף וחמש מאות 
 לבני שמעון תולדותם למשפחותם לבית אבותם פקודיו במספר שמות לגולגלותם כל זכר מבן עשרים שנה ומעלה כול יוצא צבא
 פקודיהם למטה שמעון תשעה וחמישים אלף ושלוש מאות 
 לבני גד תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה גד חמישה וארבעים אלף ושש מאות וחמישים 
 לבני יהודה תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה יהודה ארבעה ושבעים אלף ושש מאות 
 לבני יששכר תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה יששכר ארבעה וחמישים אלף וארבע מאות 
 לבני זבולון תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה זבולון שבעה וחמישים אלף וארבע מאות 
 לבני יוסף לבני אפריים תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה אפריים ארבעים אלף וחמש מאות 
 לבני מנשה תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה מנשה שניים ושלושים אלף ומאתיים 
 לבני בנימין תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה בנימין חמישה ושלושים אלף וארבע מאות 
 לבני דן תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה דן שניים ושישים אלף ושבע מאות 
 לבני אשר תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה אשר אחד וארבעים אלף וחמש מאות 
 בני נפתלי תולדותם למשפחותם לבית אבותם במספר שמות מבן עשרים שנה ומעלה כול יוצא צבא
 פקודיהם למטה נפתלי שלושה וחמישים אלף וארבע מאות 
 אלה הפקודים אשר פקד משה ואהרון ונשיאי ישראל שנים עשר איש איש אחד לבית אבותיו היו
 ויהיו כל פקודי בני ישראל לבית אבותם מבן עשרים שנה ומעלה כל יוצא צבא בישראל
 ויהיו כל הפקודים שש מאות אלף ושלושת אלפים וחמש מאות וחמישים
 והלויים למטה אבותם לא הותפקדו בתוכם 
 וידבר י-הוה אל משה לאמור
 אך את מטה לוי לא תפקוד ואת ראשם לא תישא בתוך בני ישראל
 ואתה הפקד את הלויים על משכן העדות ועל כל כליו ועל כל אשר לו המה ישאו את המשכן ואת כל כליו והם ישרתוהו וסביב למשכן יחנו
 ובנסוע המשכן יורידו אותו הלויים ובחנות המשכן יקימו אותו הלויים והזר הקרב יומת
 וחנו בני ישראל איש על מחנהו ואיש על דגלו לצבאותם
 והלויים יחנו סביב למשכן העדות ולא יהיה קצף על עדת בני ישראל ושמרו הלויים את משמרת משכן העדות
 ויעשו בני ישראל ככול אשר ציווה י-הוה את משה כן עשו 
 וידבר י-הוה אל משה ואל אהרון לאמור
 איש על דגלו באותות לבית אבותם יחנו בני ישראל מנגד סביב לאוהל מועד יחנו
 והחונים קדמה מזרחה דגל מחנה יהודה לצבאותם ונשיא לבני יהודה נחשון בן עמינדב
 וצבאו ופקודיהם ארבעה ושבעים אלף ושש מאות
 והחונים עליו מטה יששכר ונשיא לבני יששכר נתנאל בן צוער
 וצבאו ופקודיו ארבעה וחמישים אלף וארבע מאות
 מטה זבולון ונשיא לבני זבולון אליאב בן חילון
 וצבאו ופקודיו שבעה וחמישים אלף וארבע מאות
 כל הפקודים למחנה יהודה מאת אלף ושמונים אלף וששת אלפים וארבע מאות לצבאותם ראשונה ייסעו 
 דגל מחנה ראובן תימנה לצבאותם ונשיא לבני ראובן אליצור בן שדיאור
 וצבאו ופקודיו שישה וארבעים אלף וחמש מאות
 והחונים עליו מטה שמעון ונשיא לבני שמעון שלומיאל בן צוריש-דיי
 וצבאו ופקודיהם תשעה וחמישים אלף ושלוש מאות
 ומטה גד ונשיא לבני גד אליסף בן רעואל
 וצבאו ופקודיהם חמישה וארבעים אלף ושש מאות וחמישים
 כל הפקודים למחנה ראובן מאת אלף ואחד וחמישים אלף וארבע מאות וחמישים לצבאותם ושניים ייסעו 
 ונסע אוהל מועד מחנה הלויים בתוך המחנות כאשר יחנו כן ייסעו איש על ידו לדגליהם 
 דגל מחנה אפריים לצבאותם ימה ונשיא לבני אפריים אלישמע בן עמיהוד
 וצבאו ופקודיהם ארבעים אלף וחמש מאות
 ועליו מטה מנשה ונשיא לבני מנשה גמליאל בן פדהצור
 וצבאו ופקודיהם שניים ושלושים אלף ומאתיים
 ומטה בנימין ונשיא לבני בנימין אבידן בן גדעוני
 וצבאו ופקודיהם חמישה ושלושים אלף וארבע מאות
 כל הפקודים למחנה אפריים מאת אלף ושמונת אלפים ומאה לצבאותם ושלישים ייסעו 
 דגל מחנה דן צפונה לצבאותם ונשיא לבני דן אחיעזר בן עמיש-דיי
 וצבאו ופקודיהם שניים ושישים אלף ושבע מאות
 והחונים עליו מטה אשר ונשיא לבני אשר פגעיאל בן עוכרן
 וצבאו ופקודיהם אחד וארבעים אלף וחמש מאות
 ומטה נפתלי ונשיא לבני נפתלי אחירע בן עינן
 וצבאו ופקודיהם שלושה וחמישים אלף וארבע מאות
 כל הפקודים למחנה דן מאת אלף ושבעה וחמישים אלף ושש מאות לאחרונה יסעו לדגליהם 
 אלה פקודי בני ישראל לבית אבותם כל פקודי המחנות לצבאותם שש מאות אלף ושלושת אלפים וחמש מאות וחמישים
 והלויים לא הותפקדו בתוך בני ישראל כאשר ציווה י-הוה את משה
 ויעשו בני ישראל ככול אשר ציווה י-הוה את משה כן חנו לדגליהם וכן נסעו איש למשפחותיו על בית אבותיו 
 ואלה תולדות אהרון ומשה ביום דיבר י-הוה את משה בהר סיניי
 ואלה שמות בני אהרון הבכור נדב ואביהוא אלעזר ואיתמר
 אלה שמות בני אהרון הכוהנים המשוחים אשר מילא ידם לכהן
 וימת נדב ואביהוא לפני י-הוה בהקריבם אש זרה לפני י-הוה במדבר סיניי ובנים לא היו להם ויכהן אלעזר ואיתמר על פני אהרון אביהם 
 וידבר י-הוה אל משה לאמור
 הקרב את מטה לוי והעמדת אותו לפני אהרון הכוהן ושירתו אותו
 ושמרו את משמרתו ואת משמרת כל העדה לפני אוהל מועד לעבוד את עבודת המשכן
 ושמרו את כל כלי אוהל מועד ואת משמרת בני ישראל לעבוד את עבודת המשכן
 ונתת את הלויים לאהרון ולבניו נתונים נתונים המה לו מאת בני ישראל
 ואת אהרון ואת בניו תפקוד ושמרו את כהונתם והזר הקרב יומת 
 וידבר י-הוה אל משה לאמור
 ואני הנה לקחתי את הלויים מתוך בני ישראל תחת כל בכור פטר רחם מבני ישראל והיו לי הלויים
 כי לי כל בכור ביום הכותי כל בכור בארץ מצריים הקדשתי לי כל בכור בישראל מאדם עד בהמה לי יהיו אני י-הוה 
 וידבר י-הוה אל משה במדבר סיניי לאמור
 פקוד את בני לוי לבית אבותם למשפחותם כל זכר מבן חודש ומעלה תפקדם
 ויפקוד אותם משה על פי י-הוה כאשר צווה
 ויהיו אלה בני לוי בשמותם גרשון וקהת ומררי
 ואלה שמות בני גרשון למשפחותם לבני ושמעי
 ובני קהת למשפחותם עמרם ויצהר חברון ועוזיאל
 ובני מררי למשפחותם מחלי ומושי אלה הם משפחות הלוי לבית אבותם
 לגרשון משפחת הלבני ומשפחת השמעי אלה הם משפחות הגרשוני
 פקודיהם במספר כל זכר מבן חודש ומעלה פקודיהם שבעת אלפים וחמש מאות
 משפחות הגרשוני אחרי המשכן יחנו ימה
 ונשיא בית אב לגרשוני אליסף בן לאל
 ומשמרת בני גרשון באוהל מועד המשכן והאוהל מכסהו ומסך פתח אוהל מועד
 וקלעי החצר ואת מסך פתח החצר אשר על המשכן ועל המזבח סביב ואת מיתריו לכול עבודתו 
 ולקהת משפחת העמרמי ומשפחת היצהרי ומשפחת החברוני ומשפחת העוזיאלי אלה הם משפחות הקהתי
 במספר כל זכר מבן חודש ומעלה שמונת אלפים ושש מאות שומרי משמרת הקודש
 משפחות בני קהת יחנו על ירך המשכן תימנה
 ונשיא בית אב למשפחות הקהתי אליצפן בן עוזיאל
 ומשמרתם הארון והשולחן והמנורה והמזבחות וכלי הקודש אשר ישרתו בהם והמסך וכול עבודתו
 ונשיא נשיאי הלוי אלעזר בן אהרון הכוהן פקודת שומרי משמרת הקודש
 למררי משפחת המחלי ומשפחת המושי אלה הם משפחות מררי
 ופקודיהם במספר כל זכר מבן חודש ומעלה ששת אלפים ומאתיים
 ונשיא בית אב למשפחות מררי צוריאל בן אביחיל על ירך המשכן יחנו צפונה
 ופקודת משמרת בני מררי קרשי המשכן ובריחיו ועמודיו ואדניו וכל כליו וכול עבודתו
 ועמודי החצר סביב ואדניהם ויתדותם ומיתריהם
 והחונים לפני המשכן קדמה לפני אוהל מועד מזרחה משה ואהרון ובניו שומרים משמרת המקדש למשמרת בני ישראל והזר הקרב יומת
 כל פקודי הלויים אשר פקד משה ואהרון על פי י-הוה למשפחותם כל זכר מבן חודש ומעלה שניים ועשרים אלף 
 ויאמר י-הוה אל משה פקוד כל בכור זכר לבני ישראל מבן חודש ומעלה ושא את מספר שמותם
 ולקחת את הלויים לי אני י-הוה תחת כל בכור בבני ישראל ואת בהמת הלויים תחת כל בכור בבהמת בני ישראל
 ויפקוד משה כאשר ציווה י-הוה אותו את כל בכור בבני ישראל
 ויהי כל בכור זכר במספר שמות מבן חודש ומעלה לפקודיהם שניים ועשרים אלף שלושה ושבעים ומאתיים 
 וידבר י-הוה אל משה לאמור
 קח את הלויים תחת כל בכור בבני ישראל ואת בהמת הלויים תחת בהמתם והיו לי הלויים אני י-הוה
 ואת פדויי השלושה והשבעים והמאתיים העודפים על הלויים מבכור בני ישראל
 ולקחת חמשת חמשת שקלים לגולגולת בשקל הקודש תיקח עשרים גרה השקל
 ונתת הכסף לאהרון ולבניו פדויי העודפים בהם
 וייקח משה את כסף הפדיום מאת העודפים על פדויי הלויים
 מאת בכור בני ישראל לקח את הכסף חמישה ושישים ושלוש מאות ואלף בשקל הקודש
 וייתן משה את כסף הפדויים לאהרון ולבניו על פי י-הוה כאשר ציווה י-הוה את משה 
 וידבר י-הוה אל משה ואל אהרון לאמור
 נשוא את ראש בני קהת מתוך בני לוי למשפחותם לבית אבותם
 מבן שלושים שנה ומעלה ועד בן חמישים שנה כל בא לצבא לעשות מלאכה באוהל מועד
 זאת עבודת בני קהת באוהל מועד קודש הקודשים
 ובא אהרון ובניו בנסוע המחנה והורידו את פרוכת המסך וכיסו בה את ארון העדות
 ונתנו עליו כסוי עור תחש ופרשו בגד כליל תכלת מלמעלה ושמו בדיו
 ועל שולחן הפנים יפרשו בגד תכלת ונתנו עליו את הקערות ואת הכפות ואת המנקייות ואת קשות הנסך ולחם התמיד עליו יהיה
 ופרשו עליהם בגד תולעת שני וכיסו אותו במכסה עור תחש ושמו את בדיו
 ולקחו בגד תכלת וכיסו את מנורת המאור ואת נרותיה ואת מלקחיה ואת מחתותיה ואת כל כלי שמנה אשר ישרתו לה בהם
 ונתנו אותה ואת כל כליה אל מכסה עור תחש ונתנו על המוט
 ועל מזבח הזהב יפרשו בגד תכלת וכיסו אותו במכסה עור תחש ושמו את בדיו
 ולקחו את כל כלי השרת אשר ישרתו בם בקודש ונתנו אל בגד תכלת וכיסו אותם במכסה עור תחש ונתנו על המוט
 ודישנו את המזבח ופרשו עליו בגד ארגמן
 ונתנו עליו את כל כליו אשר ישרתו עליו בהם את המחתות את המזלגות ואת היעים ואת המזרקות כול כלי המזבח ופרשו עליו כסוי עור תחש ושמו בדיו
 וכילה אהרון ובניו לכסות את הקודש ואת כל כלי הקודש בנסוע המחנה ואחרי כן יבואו בני קהת לשאת ולא ייגעו אל הקודש ומתו אלה משא בני קהת באוהל מועד
 ופקודת אלעזר בן אהרון הכוהן שמן המאור וקטורת הסמים ומנחת התמיד ושמן המשחה פקודת כל המשכן וכל אשר בו בקודש ובכליו 
 וידבר י-הוה אל משה ואל אהרון לאמור
 אל תכריתו את שבט משפחות הקהתי מתוך הלויים
 וזאת עשו להם וחיו ולא ימותו בגשתם את קודש הקודשים אהרון ובניו יבואו ושמו אותם איש איש על עבודתו ואל משאו
 ולא יבואו לראות כבלע את הקודש ומתו 
 וידבר י-הוה אל משה לאמור
 נשוא את ראש בני גרשון גם הם לבית אבותם למשפחותם
 מבן שלושים שנה ומעלה עד בן חמישים שנה תפקוד אותם כל הבא לצבוא צבא לעבוד עבודה באוהל מועד
 זאת עבודת משפחות הגרשוני לעבוד ולמשא
 ונשאו את יריעות המשכן ואת אוהל מועד מכסהו ומכסה התחש אשר עליו מלמעלה ואת מסך פתח אוהל מועד
 ואת קלעי החצר ואת מסך פתח שער החצר אשר על המשכן ועל המזבח סביב ואת מיתריהם ואת כל כלי עבודתם ואת כל אשר ייעשה להם ועבדו
 על פי אהרון ובניו תהיה כל עבודת בני הגרשוני לכל משאם ולכול עבודתם ופקדתם עליהם במשמרת את כל משאם
 זאת עבודת משפחות בני הגרשוני באוהל מועד ומשמרתם ביד איתמר בן אהרון הכוהן 
 בני מררי למשפחותם לבית אבותם תפקוד אותם
 מבן שלושים שנה ומעלה ועד בן חמישים שנה תפקדם כל הבא לצבא לעבוד את עבודת אוהל מועד
 וזאת משמרת משאם לכל עבודתם באוהל מועד קרשי המשכן ובריחיו ועמודיו ואדניו
 ועמודי החצר סביב ואדניהם ויתדותם ומיתריהם לכל כליהם ולכול עבודתם ובשמות תפקדו את כלי משמרת משאם
 זאת עבודת משפחות בני מררי לכל עבודתם באוהל מועד ביד איתמר בן אהרון הכוהן
 ויפקוד משה ואהרון ונשיאי העדה את בני הקהתי למשפחותם ולבית אבותם
 מבן שלושים שנה ומעלה ועד בן חמישים שנה כל הבא לצבא לעבודה באוהל מועד
 ויהיו פקודיהם למשפחותם אלפיים שבע מאות וחמישים
 אלה פקודי משפחות הקהתי כל העובד באוהל מועד אשר פקד משה ואהרון על פי י-הוה ביד משה 
 ופקודי בני גרשון למשפחותם ולבית אבותם
 מבן שלושים שנה ומעלה ועד בן חמישים שנה כל הבא לצבא לעבודה באוהל מועד
 ויהיו פקודיהם למשפחותם לבית אבותם אלפיים ושש מאות ושלושים
 אלה פקודי משפחות בני גרשון כל העובד באוהל מועד אשר פקד משה ואהרון על פי י-הוה
 ופקודי משפחות בני מררי למשפחותם לבית אבותם
 מבן שלושים שנה ומעלה ועד בן חמישים שנה כל הבא לצבא לעבודה באוהל מועד
 ויהיו פקודיהם למשפחותם שלושת אלפים ומאתיים
 אלה פקודי משפחות בני מררי אשר פקד משה ואהרון על פי י-הוה ביד משה
 כל הפקודים אשר פקד משה ואהרון ונשיאי ישראל את הלויים למשפחותם ולבית אבותם
 מבן שלושים שנה ומעלה ועד בן חמישים שנה כל הבא לעבוד עבודת עבודה ועבודת משא באוהל מועד
 ויהיו פקודיהם שמונת אלפים וחמש מאות ושמונים
 על פי י-הוה פקד אותם ביד משה איש איש על עבודתו ועל משאו ופקודיו אשר ציווה י-הוה את משה 
 וידבר י-הוה אל משה לאמור
 צו את בני ישראל וישלחו מן המחנה כל צרוע וכל זב וכול טמא לנפש
 מזכר עד נקבה תשלחו אל מחוץ למחנה תשלחום ולא יטמאו את מחניהם אשר אני שוכן בתוכם
 ויעשו כן בני ישראל וישלחו אותם אל מחוץ למחנה כאשר דיבר י-הוה אל משה כן עשו בני ישראל 
 וידבר י-הוה אל משה לאמור
 דבר אל בני ישראל איש או אישה כי יעשו מכל חטאות האדם למעול מעל בי-הוה ואשמה הנפש ההיא
 והתוודו את חטאתם אשר עשו והשיב את אשמו בראשו וחמישיתו יוסף עליו ונתן לאשר אשם לו
 ואם אין לאיש גואל להשיב האשם אליו האשם המושב לי-הוה לכוהן מלבד איל הכיפורים אשר יכפר בו עליו
 וכל תרומה לכל קודשי בני ישראל אשר יקריבו לכוהן לו יהיה
 ואיש את קודשיו לו יהיו איש אשר ייתן לכוהן לו יהיה 
 וידבר י-הוה אל משה לאמור
 דבר אל בני ישראל ואמרת אליהם איש איש כי תשטה אשתו ומעלה בו מעל
 ושכב איש אותה שכבת זרע ונעלם מעיני אישה ונסתרה והיא נטמאה ועד אין בה והיא לא נתפשה
 ועבר עליו רוח קנאה וקינא את אשתו והיא נטמאה או עבר עליו רוח קנאה וקינא את אשתו והיא לא נטמאה
 והביא האיש את אשתו אל הכוהן והביא את קרבנה עליה עשירית האיפה קמח שעורים לא ייצוק עליו שמן ולא ייתן עליו לבונה כי מנחת קנאות הוא מנחת זיכרון מזכרת עוון
 והקריב אותה הכוהן והעמידה לפני י-הוה
 ולקח הכוהן מים קדושים בכלי חרש ומן העפר אשר יהיה בקרקע המשכן ייקח הכוהן ונתן אל המים
 והעמיד הכוהן את האישה לפני י-הוה ופרע את ראש האישה ונתן על כפיה את מנחת הזיכרון מנחת קנאות היא וביד הכוהן יהיו מי המרים המאררים
 והשביע אותה הכוהן ואמר אל האישה אם לא שכב איש אותך ואם לא שטית טומאה תחת אישך הינקי ממי המרים המאררים האלה
 ואת כי שטית תחת אישך וכי נטמאת וייתן איש בך את שכובתו מבלעדי אישך
 והשביע הכוהן את האישה בשבועת האלה ואמר הכוהן לאישה ייתן י-הוה אותך לאלה ולשבועה בתוך עמך בתת י-הוה את ירכך נופלת ואת בטנך צבה
 ובאו המים המאררים האלה במעייך לצבות בטן ולנפיל ירך ואמרה האישה אמן אמן
 וכתב את האלות האלה הכוהן בספר ומחה אל מי המרים
 והשקה את האישה את מי המרים המאררים ובאו בה המים המאררים למרים
 ולקח הכוהן מיד האישה את מנחת הקנאות והניף את המנחה לפני י-הוה והקריב אותה אל המזבח
 וקמץ הכוהן מן המנחה את אזכרתה והקטיר המזבחה ואחר ישקה את האישה את המים
 והשקה את המים והייתה אם נטמאה ותמעול מעל באישה ובאו בה המים המאררים למרים וצבתה בטנה ונפלה ירכה והייתה האישה לאלה בקרב עמה
 ואם לא נטמאה האישה וטהורה היא וניקתה ונזרעה זרע
 זאת תורת הקנאות אשר תשטה אישה תחת אישה ונטמאה
 או איש אשר תעבור עליו רוח קנאה וקינא את אשתו והעמיד את האישה לפני י-הוה ועשה לה הכוהן את כל התורה הזאת
 וניקה האיש מעוון והאישה ההיא תישא את עוונה 
 וידבר י-הוה אל משה לאמור
 דבר אל בני ישראל ואמרת אליהם איש או אישה כי יפליא לנדור נדר נזיר להזיר לי-הוה
 מיין ושיכר יזיר חומץ יין וחומץ שיכר לא ישתה וכל משרת ענבים לא ישתה וענבים לחים ויבשים לא יאכל
 כול ימי נזרו מכול אשר ייעשה מגפן היין מחרצנים ועד זג לא יאכל
 כל ימי נדר נזרו תער לא יעבור על ראשו עד מלאות הימים אשר יזיר לי-הוה קדוש יהיה גדל פרע שיער ראשו
 כל ימי הזירו לי-הוה על נפש מת לא יבוא
 לאביו ולאימו לאחיו ולאחותו לא ייטמא להם במותם כי נזר א-לוהיו על ראשו
 כול ימי נזרו קדוש הוא לי-הוה
 וכי ימות מת עליו בפתע פתאום וטימא ראש נזרו וגילח ראשו ביום טוהרתו ביום השביעי יגלחנו
 וביום השמיני יביא שתי תורים או שני בני יונה אל הכוהן אל פתח אוהל מועד
 ועשה הכוהן אחד לחטאת ואחד לעולה וכיפר עליו מאשר חטא על הנפש וקידש את ראשו ביום ההוא
 והזיר לי-הוה את ימי נזרו והביא כבש בן שנתו לאשם והימים הראשונים ייפלו כי טמא נזרו
 וזאת תורת הנזיר ביום מלאות ימי נזרו יביא אותו אל פתח אוהל מועד
 והקריב את קרבנו לי-הוה כבש בן שנתו תמים אחד לעולה וכבשה אחת בת שנתה תמימה לחטאת ואיל אחד תמים לשלמים
 וסל מצות סולת חלות בלולות בשמן ורקיקי מצות משוחים בשמן ומנחתם ונסכיהם
 והקריב הכוהן לפני י-הוה ועשה את חטאתו ואת עולתו
 ואת האיל יעשה זבח שלמים לי-הוה על סל המצות ועשה הכוהן את מנחתו ואת נסכו
 וגילח הנזיר פתח אוהל מועד את ראש נזרו ולקח את שיער ראש נזרו ונתן על האש אשר תחת זבח השלמים
 ולקח הכוהן את הזרוע בשלה מן האיל וחלת מצה אחת מן הסל ורקיק מצה אחד ונתן על כפי הנזיר אחר התגלחו את נזרו
 והניף אותם הכוהן תנופה לפני י-הוה קודש הוא לכוהן על חזה התנופה ועל שוק התרומה ואחר ישתה הנזיר יין
 זאת תורת הנזיר אשר יידור קרבנו לי-הוה על נזרו מלבד אשר תשיג ידו כפי נדרו אשר יידור כן יעשה על תורת נזרו 
 וידבר י-הוה אל משה לאמור
 דבר אל אהרון ואל בניו לאמור כה תברכו את בני ישראל אמור להם 
 יברכך י-הוה וישמרך 
 יאר י-הוה פניו אליך ויחונך 
 יישא י-הוה פניו אליך וישם לך שלום 
 ושמו את שמי על בני ישראל ואני אברכם 
 ויהי ביום כלות משה להקים את המשכן וימשח אותו ויקדש אותו ואת כל כליו ואת המזבח ואת כל כליו וימשחם ויקדש אותם
 ויקריבו נשיאי ישראל ראשי בית אבותם הם נשיאי המטות הם העומדים על הפקודים
 ויביאו את קרבנם לפני י-הוה שש עגלות צב ושני עשר בקר עגלה על שני הנשיאים ושור לאחד ויקריבו אותם לפני המשכן
 ויאמר י-הוה אל משה לאמור
 קח מאיתם והיו לעבוד את עבודת אוהל מועד ונתת אותם אל הלויים איש כפי עבודתו
 וייקח משה את העגלות ואת הבקר וייתן אותם אל הלויים
 את שתי העגלות ואת ארבעת הבקר נתן לבני גרשון כפי עבודתם
 ואת ארבע העגלות ואת שמונת הבקר נתן לבני מררי כפי עבודתם ביד איתמר בן אהרון הכוהן
 ולבני קהת לא נתן כי עבודת הקודש עליהם בכתף יישאו
 ויקריבו הנשיאים את חנוכת המזבח ביום הימשח אותו ויקריבו הנשיאים את קרבנם לפני המזבח
 ויאמר י-הוה אל משה נשיא אחד ליום נשיא אחד ליום יקריבו את קרבנם לחנוכת המזבח 
 ויהי המקריב ביום הראשון את קרבנו נחשון בן עמינדב למטה יהודה
 וקרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן נחשון בן עמינדב 
 ביום השני הקריב נתנאל בן צוער נשיא יששכר
 הקריב את קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן נתנאל בן צוער 
 ביום השלישי נשיא לבני זבולון אליאב בן חילון
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אליאב בן חילון 
 ביום הרביעי נשיא לבני ראובן אליצור בן שדיאור
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אליצור בן שדיאור 
 ביום החמישי נשיא לבני שמעון שלומיאל בן צוריש-דיי
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן שלומיאל בן צוריש-דיי 
 ביום השישי נשיא לבני גד אליסף בן דעואל
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אליסף בן דעואל 
 ביום השביעי נשיא לבני אפריים אלישמע בן עמיהוד
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אלישמע בן עמיהוד 
 ביום השמיני נשיא לבני מנשה גמליאל בן פדהצור
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן גמליאל בן פדהצור 
 ביום התשיעי נשיא לבני בנימין אבידן בן גדעוני
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אבידן בן גדעוני 
 ביום העשירי נשיא לבני דן אחיעזר בן עמיש-דיי
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אחיעזר בן עמיש-דיי 
 ביום עשתי עשר יום נשיא לבני אשר פגעיאל בן עוכרן
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן פגעיאל בן עוכרן 
 ביום שנים עשר יום נשיא לבני נפתלי אחירע בן עינן
 קרבנו קערת כסף אחת שלושים ומאה משקלה מזרק אחד כסף שבעים שקל בשקל הקודש שניהם מלאים סולת בלולה בשמן למנחה
 כף אחת עשרה זהב מלאה קטורת
 פר אחד בן בקר איל אחד כבש אחד בן שנתו לעולה
 שעיר עיזים אחד לחטאת
 ולזבח השלמים בקר שניים אילים חמישה עתודים חמישה כבשים בני שנה חמישה זה קרבן אחירע בן עינן 
 זאת חנוכת המזבח ביום הימשח אותו מאת נשיאי ישראל קערות כסף שתים עשרה מזרקי כסף שנים עשר כפות זהב שתים עשרה
 שלושים ומאה הקערה האחת כסף ושבעים המזרק האחד כול כסף הכלים אלפיים וארבע מאות בשקל הקודש
 כפות זהב שתים עשרה מלאות קטורת עשרה עשרה הכף בשקל הקודש כל זהב הכפות עשרים ומאה
 כל הבקר לעולה שנים עשר פרים אילים שנים עשר כבשים בני שנה שנים עשר ומנחתם ושעירי עיזים שנים עשר לחטאת
 וכול בקר זבח השלמים עשרים וארבעה פרים אילים שישים עתודים שישים כבשים בני שנה שישים זאת חנוכת המזבח אחרי הימשח אותו
 ובבוא משה אל אוהל מועד לדבר איתו וישמע את הקול מידבר אליו מעל הכפורת אשר על ארון העדות מבין שני הכרובים וידבר אליו 
 וידבר י-הוה אל משה לאמור
 דבר אל אהרון ואמרת אליו בהעלותך את הנרות אל מול פני המנורה יאירו שבעת הנרות
 ויעש כן אהרון אל מול פני המנורה העלה נרותיה כאשר ציווה י-הוה את משה
 וזה מעשה המנורה מקשה זהב עד ירכה עד פרחה מקשה היא כמראה אשר הראה י-הוה את משה כן עשה את המנורה 
 וידבר י-הוה אל משה לאמור
 קח את הלויים מתוך בני ישראל וטיהרת אותם
 וכה תעשה להם לטהרם הזה עליהם מי חטאת והעבירו תער על כל בשרם וכיבסו בגדיהם והיטהרו
 ולקחו פר בן בקר ומנחתו סולת בלולה בשמן ופר שני בן בקר תיקח לחטאת
 והקרבת את הלויים לפני אוהל מועד והקהלת את כל עדת בני ישראל
 והקרבת את הלויים לפני י-הוה וסמכו בני ישראל את ידיהם על הלויים
 והניף אהרון את הלויים תנופה לפני י-הוה מאת בני ישראל והיו לעבוד את עבודת י-הוה
 והלויים יסמכו את ידיהם על ראש הפרים ועשה את האחד חטאת ואת האחד עולה לי-הוה לכפר על הלויים
 והעמדת את הלויים לפני אהרון ולפני בניו והנפת אותם תנופה לי-הוה
 והבדלת את הלויים מתוך בני ישראל והיו לי הלויים
 ואחרי כן יבואו הלויים לעבוד את אוהל מועד וטיהרת אותם והנפת אותם תנופה
 כי נתונים נתונים המה לי מתוך בני ישראל תחת פטרת כל רחם בכור כול מבני ישראל לקחתי אותם לי
 כי לי כל בכור בבני ישראל באדם ובבהמה ביום הכותי כל בכור בארץ מצריים הקדשתי אותם לי
 ואקח את הלויים תחת כל בכור בבני ישראל
 ואתנה את הלויים נתונים לאהרון ולבניו מתוך בני ישראל לעבוד את עבודת בני ישראל באוהל מועד ולכפר על בני ישראל ולא יהיה בבני ישראל נגף בגשת בני ישראל אל הקודש
 ויעש משה ואהרון וכל עדת בני ישראל ללויים ככול אשר ציווה י-הוה את משה ללויים כן עשו להם בני ישראל
 ויתחטאו הלויים ויכבסו בגדיהם וינף אהרון אותם תנופה לפני י-הוה ויכפר עליהם אהרון לטהרם
 ואחרי כן באו הלויים לעבוד את עבודתם באוהל מועד לפני אהרון ולפני בניו כאשר ציווה י-הוה את משה על הלויים כן עשו להם 
 וידבר י-הוה אל משה לאמור
 זאת אשר ללויים מבן חמש ועשרים שנה ומעלה יבוא לצבוא צבא בעבודת אוהל מועד
 ומבן חמישים שנה ישוב מצבא העבודה ולא יעבוד עוד
 ושירת את אחיו באוהל מועד לשמור משמרת ועבודה לא יעבוד ככה תעשה ללויים במשמרותם 
 וידבר י-הוה אל משה במדבר סיניי בשנה השנית לצאתם מארץ מצריים בחודש הראשון לאמור
 ויעשו בני ישראל את הפסח במועדו
 בארבעה עשר יום בחודש הזה בין הערביים תעשו אותו במועדו ככל חוקותיו וככל משפטיו תעשו אותו
 וידבר משה אל בני ישראל לעשות הפסח
 ויעשו את הפסח בראשון בארבעה עשר יום לחודש בין הערביים במדבר סיניי ככול אשר ציווה י-הוה את משה כן עשו בני ישראל
 ויהי אנשים אשר היו טמאים לנפש אדם ולא יכלו לעשות הפסח ביום ההוא ויקרבו לפני משה ולפני אהרון ביום ההוא
 ויאמרו האנשים ההמה אליו אנחנו טמאים לנפש אדם למה ניגרע לבלתי הקריב את קרבן י-הוה במועדו בתוך בני ישראל
 ויאמר אליהם משה עמדו ואשמעה מה יצווה י-הוה לכם 
 וידבר י-הוה אל משה לאמור
 דבר אל בני ישראל לאמור איש איש כי יהיה טמא לנפש או בדרך רחוקה לכם או לדורותיכם ועשה פסח לי-הוה
 בחודש השני בארבעה עשר יום בין הערביים יעשו אותו על מצות ומרורים יאכלוהו
 לא ישאירו ממנו עד בוקר ועצם לא ישברו בו ככל חוקת הפסח יעשו אותו
 והאיש אשר הוא טהור ובדרך לא היה וחדל לעשות הפסח ונכרתה הנפש ההיא מעמיה כי קרבן י-הוה לא הקריב במועדו חטאו יישא האיש ההוא
 וכי יגור איתכם גר ועשה פסח לי-הוה כחוקת הפסח וכמשפטו כן יעשה חוקה אחת יהיה לכם ולגר ולאזרח הארץ 
 וביום הקים את המשכן כיסה הענן את המשכן לאוהל העדות ובערב יהיה על המשכן כמראה אש עד בוקר
 כן יהיה תמיד הענן יכסנו ומראה אש לילה
 ולפי היעלות הענן מעל האוהל ואחרי כן יסעו בני ישראל ובמקום אשר ישכון שם הענן שם יחנו בני ישראל
 על פי י-הוה יסעו בני ישראל ועל פי י-הוה יחנו כל ימי אשר ישכון הענן על המשכן יחנו
 ובהאריך הענן על המשכן ימים רבים ושמרו בני ישראל את משמרת י-הוה ולא ייסעו
 ויש אשר יהיה הענן ימים מספר על המשכן על פי י-הוה יחנו ועל פי י-הוה ייסעו
 ויש אשר יהיה הענן מערב עד בוקר ונעלה הענן בבוקר ונסעו או יומם ולילה ונעלה הענן ונסעו
 או יומיים או חודש או ימים בהאריך הענן על המשכן לשכון עליו יחנו בני ישראל ולא ייסעו ובהיעלותו ייסעו
 על פי י-הוה יחנו ועל פי י-הוה ייסעו את משמרת י-הוה שמרו על פי י-הוה ביד משה 
 וידבר י-הוה אל משה לאמור
 עשה לך שתי חצוצרות כסף מקשה תעשה אותם והיו לך למקרא העדה ולמסע את המחנות
 ותקעו בהן ונועדו אליך כל העדה אל פתח אוהל מועד
 ואם באחת יתקעו ונועדו אליך הנשיאים ראשי אלפי ישראל
 ותקעתם תרועה ונסעו המחנות החונים קדמה
 ותקעתם תרועה שנית ונסעו המחנות החונים תימנה תרועה יתקעו למסעיהם
 ובהקהיל את הקהל תתקעו ולא תריעו
 ובני אהרון הכוהנים יתקעו בחצוצרות והיו לכם לחוקת עולם לדורותיכם
 וכי תבואו מלחמה בארצכם על הצר הצורר אתכם והרעותם בחצוצרות ונזכרתם לפני י-הוה א-לוהיכם ונושעתם מאויביכם
 וביום שמחתכם ובמועדיכם ובראשי חודשיכם ותקעתם בחצוצרות על עולותיכם ועל זבחי שלמיכם והיו לכם לזיכרון לפני א-לוהיכם אני י-הוה א-לוהיכם 
 ויהי בשנה השנית בחודש השני בעשרים בחודש נעלה הענן מעל משכן העדות
 ויסעו בני ישראל למסעיהם ממדבר סיניי וישכון הענן במדבר פארן
 ויסעו בראשונה על פי י-הוה ביד משה
 וייסע דגל מחנה בני יהודה בראשונה לצבאותם ועל צבאו נחשון בן עמינדב
 ועל צבא מטה בני יששכר נתנאל בן צוער
 ועל צבא מטה בני זבולון אליאב בן חילון
 והורד המשכן ונסעו בני גרשון ובני מררי נושאי המשכן
 ונסע דגל מחנה ראובן לצבאותם ועל צבאו אליצור בן שדיאור
 ועל צבא מטה בני שמעון שלומיאל בן צוריש-דיי
 ועל צבא מטה בני גד אליסף בן דעואל
 ונסעו הקהתים נושאי המקדש והקימו את המשכן עד בואם
 ונסע דגל מחנה בני אפריים לצבאותם ועל צבאו אלישמע בן עמיהוד
 ועל צבא מטה בני מנשה גמליאל בן פדהצור
 ועל צבא מטה בני בנימין אבידן בן גדעוני
 ונסע דגל מחנה בני דן מאסף לכל המחנות לצבאותם ועל צבאו אחיעזר בן עמיש-דיי
 ועל צבא מטה בני אשר פגעיאל בן עוכרן
 ועל צבא מטה בני נפתלי אחירע בן עינן
 אלה מסעי בני ישראל לצבאותם וייסעו 
 ויאמר משה לחובב בן רעואל המדייני חותן משה נוסעים אנחנו אל המקום אשר אמר י-הוה אותו אתן לכם לכה איתנו והיטבנו לך כי י-הוה דיבר טוב על ישראל
 ויאמר אליו לא אלך כי אם אל ארצי ואל מולדתי אלך
 ויאמר אל נא תעזוב אותנו כי על כן ידעת חנותנו במדבר והיית לנו לעיניים
 והיה כי תלך עימנו והיה הטוב ההוא אשר ייטיב י-הוה עימנו והיטבנו לך
 ויסעו מהר י-הוה דרך שלושת ימים וארון ברית י-הוה נוסע לפניהם דרך שלושת ימים לתור להם מנוחה
 וענן י-הוה עליהם יומם בנוסעם מן המחנה 
 ויהי בנסוע הארון ויאמר משה קומה י-הוה ויפוצו אויביך וינוסו משנאיך מפניך
 ובנוחו יאמר שובה י-הוה רבבות אלפי ישראל 
 ויהי העם כמתאוננים רע באוזני י-הוה וישמע י-הוה וייחר אפו ותבער בם אש י-הוה ותאכל בקצה המחנה
 ויצעק העם אל משה ויתפלל משה אל י-הוה ותשקע האש
 ויקרא שם המקום ההוא תבערה כי בערה בם אש י-הוה
 והאספסוף אשר בקרבו התאוו תאווה וישובו ויבכו גם בני ישראל ויאמרו מי יאכילנו בשר
 זכרנו את הדגה אשר נאכל במצריים חינם את הקישואים ואת האבטיחים ואת החציר ואת הבצלים ואת השומים
 ועתה נפשנו יבשה אין כול בלתי אל המן עינינו
 והמן כזרע גד הוא ועינו כעין הבדולח
 שטו העם ולקטו וטחנו בריחיים או דכו במדוכה ובישלו בפרור ועשו אותו עוגות והיה טעמו כטעם לשד השמן
 וברדת הטל על המחנה לילה יירד המן עליו
 וישמע משה את העם בוכה למשפחותיו איש לפתח אוהלו וייחר אף י-הוה מאוד ובעיני משה רע
 ויאמר משה אל י-הוה למה הרעות לעבדך ולמה לא מצאתי חן בעיניך לשום את משא כל העם הזה עליי
 האנוכי הריתי את כל העם הזה אם אנוכי ילדתיהו כי תאמר אליי שאהו בחיקך כאשר יישא האומן את היונק על האדמה אשר נשבעת לאבותיו
 מאיין לי בשר לתת לכל העם הזה כי יבכו עליי לאמור תנה לנו בשר ונאכלה
 לא אוכל אנוכי לבדי לשאת את כל העם הזה כי כבד ממני
 ואם ככה את עושה לי הורגני נא הרוג אם מצאתי חן בעיניך ואל אראה ברעתי 
 ויאמר י-הוה אל משה אספה לי שבעים איש מזקני ישראל אשר ידעת כי הם זקני העם ושוטריו ולקחת אותם אל אוהל מועד והתייצבו שם עימך
 וירדתי ודיברתי עימך שם ואצלתי מן הרוח אשר עליך ושמתי עליהם ונשאו איתך במשא העם ולא תישא אתה לבדך
 ואל העם תאמר התקדשו למחר ואכלתם בשר כי בכיתם באוזני י-הוה לאמור מי יאכילנו בשר כי טוב לנו במצריים ונתן י-הוה לכם בשר ואכלתם
 לא יום אחד תאכלון ולא יומיים ולא חמישה ימים ולא עשרה ימים ולא עשרים יום
 עד חודש ימים עד אשר ייצא מאפכם והיה לכם לזרה יען כי מאסתם את י-הוה אשר בקרבכם ותבכו לפניו לאמור למה זה יצאנו ממצריים
 ויאמר משה שש מאות אלף רגלי העם אשר אנוכי בקרבו ואתה אמרת בשר אתן להם ואכלו חודש ימים
 הצאן ובקר יישחט להם ומצא להם אם את כל דגי הים ייאסף להם ומצא להם 
 ויאמר י-הוה אל משה היד י-הוה תקצר עתה תראה היקרך דברי אם לא
 וייצא משה וידבר אל העם את דברי י-הוה ויאסוף שבעים איש מזקני העם ויעמד אותם סביבות האוהל
 ויירד י-הוה בענן וידבר אליו ויאצל מן הרוח אשר עליו וייתן על שבעים איש הזקנים ויהי כנוח עליהם הרוח ויתנבאו ולא יספו
 ויישארו שני אנשים במחנה שם האחד אלדד ושם השני מידד ותנח עליהם הרוח והמה בכתובים ולא יצאו האוהלה ויתנבאו במחנה
 וירץ הנער ויגד למשה ויאמר אלדד ומידד מתנבאים במחנה
 ויען יהושוע בן נון משרת משה מבחוריו ויאמר אדוני משה כלאם
 ויאמר לו משה המקנא אתה לי ומי ייתן כל עם י-הוה נביאים כי ייתן י-הוה את רוחו עליהם
 וייאסף משה אל המחנה הוא וזקני ישראל
 ורוח נסע מאת י-הוה ויגז שלווים מן הים וייטוש על המחנה כדרך יום כה וכדרך יום כה סביבות המחנה וכאמתיים על פני הארץ
 ויקם העם כל היום ההוא וכל הלילה וכול יום המוחרת ויאספו את השליו הממעיט אסף עשרה חומרים וישטחו להם שטוח סביבות המחנה
 הבשר עודנו בין שיניהם טרם ייכרת ואף י-הוה חרה בעם ויך י-הוה בעם מכה רבה מאוד
 ויקרא את שם המקום ההוא קברות התאווה כי שם קברו את העם המתאווים
 מקברות התאווה נסעו העם חצרות ויהיו בחצרות 
 ותדבר מרים ואהרון במשה על אודות האישה הכושית אשר לקח כי אישה כושית לקח
 ויאמרו הרק אך במשה דיבר י-הוה הלוא גם בנו דיבר וישמע י-הוה
 והאיש משה עניו מאוד מכול האדם אשר על פני האדמה 
 ויאמר י-הוה פתאום אל משה ואל אהרון ואל מרים צאו שלושתכם אל אוהל מועד וייצאו שלושתם
 ויירד י-הוה בעמוד ענן ויעמוד פתח האוהל ויקרא אהרון ומרים וייצאו שניהם
 ויאמר שמעו נא דבריי אם יהיה נביאכם י-הוה במראה אליו אתוודע בחלום אדבר בו
 לא כן עבדי משה בכל ביתי נאמן הוא
 פה אל פה אדבר בו ומראה ולא בחידות ותמונת י-הוה יביט ומדוע לא יראתם לדבר בעבדי במשה
 וייחר אף י-הוה בם וילך
 והענן סר מעל האוהל והנה מרים מצורעת כשלג וייפן אהרון אל מרים והנה מצורעת
 ויאמר אהרון אל משה בי אדוני אל נא תשת עלינו חטאת אשר נואלנו ואשר חטאנו
 אל נא תהי כמת אשר בצאתו מרחם אימו וייאכל חצי בשרו
 ויצעק משה אל י-הוה לאמור אל נא רפא נא לה 
 ויאמר י-הוה אל משה ואביה ירוק ירק בפניה הלוא תיכלם שבעת ימים תיסגר שבעת ימים מחוץ למחנה ואחר תיאסף
 ותיסגר מרים מחוץ למחנה שבעת ימים והעם לא נסע עד היאסף מרים
 ואחר נסעו העם מחצרות ויחנו במדבר פארן 
 וידבר י-הוה אל משה לאמור
 שלח לך אנשים ויתורו את ארץ כנען אשר אני נותן לבני ישראל איש אחד איש אחד למטה אבותיו תשלחו כול נשיא בהם
 וישלח אותם משה ממדבר פארן על פי י-הוה כולם אנשים ראשי בני ישראל המה
 ואלה שמותם למטה ראובן שמוע בן זכור
 למטה שמעון שפט בן חורי
 למטה יהודה כלב בן יפונה
 למטה יששכר יגאל בן יוסף
 למטה אפריים הושע בן נון
 למטה בנימין פלטי בן רפוא
 למטה זבולון גדיאל בן סודי
 למטה יוסף למטה מנשה גדי בן סוסי
 למטה דן עמיאל בן גמלי
 למטה אשר סתור בן מיכאל
 למטה נפתלי נחבי בן וופסי
 למטה גד גאואל בן מכי
 אלה שמות האנשים אשר שלח משה לתור את הארץ ויקרא משה להושע בן נון יהושוע
 וישלח אותם משה לתור את ארץ כנען ויאמר אליהם עלו זה בנגב ועליתם את ההר
 וראיתם את הארץ מה היא ואת העם היושב עליה החזק הוא הרפה המעט הוא אם רב
 ומה הארץ אשר הוא יושב בה הטובה היא אם רעה ומה הערים אשר הוא יושב בהנה הבמחנים אם במבצרים
 ומה הארץ השמנה היא אם רזה היש בה עץ אם אין והתחזקתם ולקחתם מפרי הארץ והימים ימי ביכורי ענבים
 ויעלו ויתורו את הארץ ממדבר צין עד רחוב לבוא חמת
 ויעלו בנגב ויבוא עד חברון ושם אחימן ששיי ותלמיי ילידי הענק וחברון שבע שנים נבנתה לפני צוען מצריים
 ויבואו עד נחל אשכול ויכרתו משם זמורה ואשכול ענבים אחד ויישאוהו במוט בשניים ומן הרימונים ומן התאנים
 למקום ההוא קרא נחל אשכול על אודות האשכול אשר כרתו משם בני ישראל
 וישובו מתור הארץ מקץ ארבעים יום
 וילכו ויבואו אל משה ואל אהרון ואל כל עדת בני ישראל אל מדבר פארן קדשה וישיבו אותם דבר ואת כל העדה ויראום את פרי הארץ
 ויספרו לו ויאמרו באנו אל הארץ אשר שלחתנו וגם זבת חלב ודבש היא וזה פרייה
 אפס כי עז העם היושב בארץ והערים בצורות גדולות מאוד וגם ילידי הענק ראינו שם
 עמלק יושב בארץ הנגב והחיתי והיבוסי והאמורי יושב בהר והכנעני יושב על הים ועל יד הירדן
 ויהס כלב את העם אל משה ויאמר עלה נעלה וירשנו אותה כי יכול נוכל לה
 והאנשים אשר עלו עימו אמרו לא נוכל לעלות אל העם כי חזק הוא ממנו
 ויוציאו דיבת הארץ אשר תרו אותה אל בני ישראל לאמור הארץ אשר עברנו בה לתור אותה ארץ אוכלת יושביה היא וכל העם אשר ראינו בתוכה אנשי מידות
 ושם ראינו את הנפילים בני ענק מן הנפילים ונהי בעינינו כחגבים וכן היינו בעיניהם
 ותישא כל העדה וייתנו את קולם ויבכו העם בלילה ההוא
 ויילונו על משה ועל אהרון כול בני ישראל ויאמרו אליהם כל העדה לו מתנו בארץ מצריים או במדבר הזה לו מתנו
 ולמה י-הוה מביא אותנו אל הארץ הזאת לנפול בחרב נשינו וטפנו יהיו לבז הלוא טוב לנו שוב מצריימה
 ויאמרו איש אל אחיו ניתנה ראש ונשובה מצריימה
 וייפול משה ואהרון על פניהם לפני כל קהל עדת בני ישראל
 ויהושוע בן נון וכלב בן יפונה מן התרים את הארץ קרעו בגדיהם
 ויאמרו אל כל עדת בני ישראל לאמור הארץ אשר עברנו בה לתור אותה טובה הארץ מאוד מאוד
 אם חפץ בנו י-הוה והביא אותנו אל הארץ הזאת ונתנה לנו ארץ אשר היא זבת חלב ודבש
 אך בי-הוה אל תמרודו ואתם אל תיראו את עם הארץ כי לחמנו הם סר צילם מעליהם וי-הוה איתנו אל תיראום
 ויאמרו כל העדה לרגום אותם באבנים וכבוד י-הוה נראה באוהל מועד אל כל בני ישראל 
 ויאמר י-הוה אל משה עד אנה ינאצוני העם הזה ועד אנה לא יאמינו בי בכול האותות אשר עשיתי בקרבו
 אכנו בדבר ואורישנו ואעשה אותך לגוי גדול ועצום ממנו
 ויאמר משה אל י-הוה ושמעו מצריים כי העלית בכוחך את העם הזה מקרבו
 ואמרו אל יושב הארץ הזאת שמעו כי אתה י-הוה בקרב העם הזה אשר עין בעין נראה אתה י-הוה ועננך עומד עליהם ובעמוד ענן אתה הולך לפניהם יומם ובעמוד אש לילה
 והמתה את העם הזה כאיש אחד ואמרו הגויים אשר שמעו את שמעך לאמור
 מבלתי יכולת י-הוה להביא את העם הזה אל הארץ אשר נשבע להם וישחטם במדבר
 ועתה יגדל נא כוח א-דוניי כאשר דיברת לאמור
 י-הוה ארך אפיים ורב חסד נושא עוון ופשע ונקה לא ינקה פוקד עוון אבות על בנים על שילשים ועל ריבעים
 סלח נא לעוון העם הזה כגודל חסדך וכאשר נשאת לעם הזה ממצריים ועד הנה
 ויאמר י-הוה סלחתי כדברך
 ואולם חי אני ויימלא כבוד י-הוה את כל הארץ
 כי כל האנשים הרואים את כבודי ואת אותותיי אשר עשיתי במצריים ובמדבר וינסו אותי זה עשר פעמים ולא שמעו בקולי
 אם יראו את הארץ אשר נשבעתי לאבותם וכל מנאציי לא יראוה
 ועבדי כלב עקב הייתה רוח אחרת עימו וימלא אחריי והביאותיו אל הארץ אשר בא שמה וזרעו יורישנה
 והעמלקי והכנעני יושב בעמק מחר פנו וסעו לכם המדבר דרך ים סוף 
 וידבר י-הוה אל משה ואל אהרון לאמור
 עד מתיי לעדה הרעה הזאת אשר המה מלינים עליי את תלונות בני ישראל אשר המה מלינים עליי שמעתי
 אמור אליהם חי אני נאום י-הוה אם לא כאשר דיברתם באוזניי כן אעשה לכם
 במדבר הזה ייפלו פגריכם וכל פקודיכם לכל מספרכם מבן עשרים שנה ומעלה אשר הלינותם עליי
 אם אתם תבואו אל הארץ אשר נשאתי את ידי לשכן אתכם בה כי אם כלב בן יפונה ויהושוע בן נון
 וטפכם אשר אמרתם לבז יהיה והביאתי אותם וידעו את הארץ אשר מאסתם בה
 ופגריכם אתם ייפלו במדבר הזה
 ובניכם יהיו רועים במדבר ארבעים שנה ונשאו את זנותיכם עד תום פגריכם במדבר
 במספר הימים אשר תרתם את הארץ ארבעים יום יום לשנה יום לשנה תשאו את עוונותיכם ארבעים שנה וידעתם את תנואתי
 אני י-הוה דיברתי אם לא זאת אעשה לכל העדה הרעה הזאת הנועדים עליי במדבר הזה ייתמו ושם ימותו
 והאנשים אשר שלח משה לתור את הארץ וישובו וילינו עליו את כל העדה להוציא דיבה על הארץ
 וימותו האנשים מוציאי דיבת הארץ רעה במגפה לפני י-הוה
 ויהושוע בן נון וכלב בן יפונה חיו מן האנשים ההם ההולכים לתור את הארץ
 וידבר משה את הדברים האלה אל כל בני ישראל ויתאבלו העם מאוד
 וישכימו בבוקר ויעלו אל ראש ההר לאמור הננו ועלינו אל המקום אשר אמר י-הוה כי חטאנו
 ויאמר משה למה זה אתם עוברים את פי י-הוה והיא לא תצלח
 אל תעלו כי אין י-הוה בקרבכם ולא תינגפו לפני אויביכם
 כי העמלקי והכנעני שם לפניכם ונפלתם בחרב כי על כן שבתם מאחרי י-הוה ולא יהיה י-הוה עימכם
 ויעפילו לעלות אל ראש ההר וארון ברית י-הוה ומשה לא משו מקרב המחנה
 ויירד העמלקי והכנעני היושב בהר ההוא ויכום ויכתום עד החורמה 
 וידבר י-הוה אל משה לאמור
 דבר אל בני ישראל ואמרת אליהם כי תבואו אל ארץ מושבותיכם אשר אני נותן לכם
 ועשיתם אישה לי-הוה עולה או זבח לפלא נדר או בנדבה או במועדיכם לעשות ריח ניחוח לי-הוה מן הבקר או מן הצאן
 והקריב המקריב קרבנו לי-הוה מנחה סולת עישרון בלול ברביעית ההין שמן
 ויין לנסך רביעית ההין תעשה על העולה או לזבח לכבש האחד
 או לאיל תעשה מנחה סולת שני עשרונים בלולה בשמן שלישית ההין
 ויין לנסך שלישית ההין תקריב ריח ניחוח לי-הוה
 וכי תעשה בן בקר עולה או זבח לפלא נדר או שלמים לי-הוה
 והקריב על בן הבקר מנחה סולת שלושה עשרונים בלול בשמן חצי ההין
 ויין תקריב לנסך חצי ההין אישה ריח ניחוח לי-הוה
 ככה ייעשה לשור האחד או לאיל האחד או לשה בכבשים או בעיזים
 כמספר אשר תעשו ככה תעשו לאחד כמספרם
 כל האזרח יעשה ככה את אלה להקריב אישה ריח ניחוח לי-הוה
 וכי יגור איתכם גר או אשר בתוככם לדורותיכם ועשה אישה ריח ניחוח לי-הוה כאשר תעשו כן יעשה
 הקהל חוקה אחת לכם ולגר הגר חוקת עולם לדורותיכם ככם כגר יהיה לפני י-הוה
 תורה אחת ומשפט אחד יהיה לכם ולגר הגר איתכם 
 וידבר י-הוה אל משה לאמור
 דבר אל בני ישראל ואמרת אליהם בבואכם אל הארץ אשר אני מביא אתכם שמה
 והיה באכולכם מלחם הארץ תרימו תרומה לי-הוה
 ראשית עריסותיכם חלה תרימו תרומה כתרומת גורן כן תרימו אותה
 מראשית עריסותיכם תיתנו לי-הוה תרומה לדורותיכם 
 וכי תשגו ולא תעשו את כל המצוות האלה אשר דיבר י-הוה אל משה
 את כל אשר ציווה י-הוה אליכם ביד משה מן היום אשר ציווה י-הוה והלאה לדורותיכם
 והיה אם מעיני העדה נעשתה לשגגה ועשו כל העדה פר בן בקר אחד לעולה לריח ניחוח לי-הוה ומנחתו ונסכו כמשפט ושעיר עיזים אחד לחטאת
 וכיפר הכוהן על כל עדת בני ישראל ונסלח להם כי שגגה היא והם הביאו את קרבנם אישה לי-הוה וחטאתם לפני י-הוה על שגגתם
 ונסלח לכל עדת בני ישראל ולגר הגר בתוכם כי לכל העם בשגגה 
 ואם נפש אחת תחטא בשגגה והקריבה עז בת שנתה לחטאת
 וכיפר הכוהן על הנפש השוגגת בחטאה בשגגה לפני י-הוה לכפר עליו ונסלח לו
 האזרח בבני ישראל ולגר הגר בתוכם תורה אחת יהיה לכם לעושה בשגגה
 והנפש אשר תעשה ביד רמה מן האזרח ומן הגר את י-הוה הוא מגדף ונכרתה הנפש ההיא מקרב עמה
 כי דבר י-הוה בזה ואת מצותו הפר היכרת תיכרת הנפש ההיא עוונה בה 
 ויהיו בני ישראל במדבר וימצאו איש מקושש עצים ביום השבת
 ויקריבו אותו המוצאים אותו מקושש עצים אל משה ואל אהרון ואל כל העדה
 ויניחו אותו במשמר כי לא פורש מה ייעשה לו 
 ויאמר י-הוה אל משה מות יומת האיש רגום אותו באבנים כל העדה מחוץ למחנה
 ויוציאו אותו כל העדה אל מחוץ למחנה וירגמו אותו באבנים וימות כאשר ציווה י-הוה את משה 
 ויאמר י-הוה אל משה לאמור
 דבר אל בני ישראל ואמרת אליהם ועשו להם ציצית על כנפי בגדיהם לדורותם ונתנו על ציצית הכנף פתיל תכלת
 והיה לכם לציצית וראיתם אותו וזכרתם את כל מצוות י-הוה ועשיתם אותם ולא תתורו אחרי לבבכם ואחרי עיניכם אשר אתם זונים אחריהם
 למען תזכרו ועשיתם את כל מצוותיי והייתם קדושים לא-לוהיכם
 אני י-הוה א-לוהיכם אשר הוצאתי אתכם מארץ מצריים להיות לכם לא-לוהים אני י-הוה א-לוהיכם 
 וייקח קורח בן יצהר בן קהת בן לוי ודתן ואבירם בני אליאב ואון בן פלת בני ראובן
 ויקומו לפני משה ואנשים מבני ישראל חמישים ומאתיים נשיאי עדה קריאי מועד אנשי שם
 וייקהלו על משה ועל אהרון ויאמרו אליהם רב לכם כי כל העדה כולם קדושים ובתוכם י-הוה ומדוע תתנשאו על קהל י-הוה
 וישמע משה וייפול על פניו
 וידבר אל קורח ואל כל עדתו לאמור בוקר ויודע י-הוה את אשר לו ואת הקדוש והקריב אליו ואת אשר יבחר בו יקריב אליו
 זאת עשו קחו לכם מחתות קורח וכל עדתו
 ותנו בהן אש ושימו עליהן קטורת לפני י-הוה מחר והיה האיש אשר יבחר י-הוה הוא הקדוש רב לכם בני לוי
 ויאמר משה אל קורח שמעו נא בני לוי
 המעט מכם כי הבדיל א-לוהי ישראל אתכם מעדת ישראל להקריב אתכם אליו לעבוד את עבודת משכן י-הוה ולעמוד לפני העדה לשרתם
 ויקרב אותך ואת כל אחיך בני לוי איתך וביקשתם גם כהונה
 לכן אתה וכל עדתך הנועדים על י-הוה ואהרון מה הוא כי תלינו עליו
 וישלח משה לקרוא לדתן ולאבירם בני אליאב ויאמרו לא נעלה
 המעט כי העליתנו מארץ זבת חלב ודבש להמיתנו במדבר כי תשתרר עלינו גם השתרר
 אף לא אל ארץ זבת חלב ודבש הביאותנו ותיתן לנו נחלת שדה וכרם העיני האנשים ההם תנקר לא נעלה
 וייחר למשה מאוד ויאמר אל י-הוה אל תפן אל מנחתם לא חמור אחד מהם נשאתי ולא הרעותי את אחד מהם
 ויאמר משה אל קורח אתה וכל עדתך היו לפני י-הוה אתה והם ואהרון מחר
 וקחו איש מחתתו ונתתם עליהם קטורת והקרבתם לפני י-הוה איש מחתתו חמישים ומאתיים מחתות ואתה ואהרון איש מחתתו
 ויקחו איש מחתתו וייתנו עליהם אש וישימו עליהם קטורת ויעמדו פתח אוהל מועד ומשה ואהרון
 ויקהל עליהם קורח את כל העדה אל פתח אוהל מועד ויירא כבוד י-הוה אל כל העדה 
 וידבר י-הוה אל משה ואל אהרון לאמור
 היבדלו מתוך העדה הזאת ואכלה אותם כרגע
 וייפלו על פניהם ויאמרו אל א-לוהי הרוחות לכל בשר האיש אחד יחטא ועל כל העדה תקצוף 
 וידבר י-הוה אל משה לאמור
 דבר אל העדה לאמור היעלו מסביב למשכן קורח דתן ואבירם
 ויקם משה וילך אל דתן ואבירם וילכו אחריו זקני ישראל
 וידבר אל העדה לאמור סורו נא מעל אוהלי האנשים הרשעים האלה ואל תיגעו בכל אשר להם פן תיספו בכל חטאותם
 וייעלו מעל משכן קורח דתן ואבירם מסביב ודתן ואבירם יצאו ניצבים פתח אוהליהם ונשיהם ובניהם וטפם
 ויאמר משה בזאת תדעון כי י-הוה שלחני לעשות את כל המעשים האלה כי לא מליבי
 אם כמות כל האדם ימותון אלה ופקודת כל האדם ייפקד עליהם לא י-הוה שלחני
 ואם בריאה יברא י-הוה ופצתה האדמה את פיה ובלעה אותם ואת כל אשר להם וירדו חיים שאולה וידעתם כי ניאצו האנשים האלה את י-הוה
 ויהי ככלותו לדבר את כל הדברים האלה ותיבקע האדמה אשר תחתיהם
 ותפתח הארץ את פיה ותבלע אותם ואת בתיהם ואת כל האדם אשר לקורח ואת כל הרכוש
 ויירדו הם וכל אשר להם חיים שאולה ותכס עליהם הארץ ויאבדו מתוך הקהל
 וכל ישראל אשר סביבותיהם נסו לקולם כי אמרו פן תבלענו הארץ
 ואש יצאה מאת י-הוה ותאכל את החמישים ומאתיים איש מקריבי הקטורת 
 וידבר י-הוה אל משה לאמור
 אמור אל אלעזר בן אהרון הכוהן וירם את המחתות מבין השריפה ואת האש זרה הלאה כי קדשו
 את מחתות החטאים האלה בנפשותם ועשו אותם ריקועי פחים ציפוי למזבח כי הקריבום לפני י-הוה ויקדשו ויהיו לאות לבני ישראל
 וייקח אלעזר הכוהן את מחתות הנחושת אשר הקריבו השרופים וירקעום ציפוי למזבח
 זיכרון לבני ישראל למען אשר לא יקרב איש זר אשר לא מזרע אהרון הוא להקטיר קטורת לפני י-הוה ולא יהיה כקורח וכעדתו כאשר דיבר י-הוה ביד משה לו 
 ויילונו כל עדת בני ישראל ממוחרת על משה ועל אהרון לאמור אתם המיתם את עם י-הוה
 ויהי בהיקהל העדה על משה ועל אהרון ויפנו אל אוהל מועד והנה כיסהו הענן ויירא כבוד י-הוה
 ויבוא משה ואהרון אל פני אוהל מועד 
 וידבר י-הוה אל משה לאמור
 הירומו מתוך העדה הזאת ואכלה אותם כרגע וייפלו על פניהם
 ויאמר משה אל אהרון קח את המחתה ותן עליה אש מעל המזבח ושים קטורת והולך מהרה אל העדה וכפר עליהם כי יצא הקצף מלפני י-הוה החל הנגף
 וייקח אהרון כאשר דיבר משה וירץ אל תוך הקהל והנה החל הנגף בעם וייתן את הקטורת ויכפר על העם
 ויעמוד בין המתים ובין החיים ותיעצר המגפה
 ויהיו המתים במגפה ארבעה עשר אלף ושבע מאות מלבד המתים על דבר קורח
 וישב אהרון אל משה אל פתח אוהל מועד והמגפה נעצרה 
 וידבר י-הוה אל משה לאמור
 דבר אל בני ישראל וקח מאיתם מטה מטה לבית אב מאת כל נשיאיהם לבית אבותם שנים עשר מטות איש את שמו תכתוב על מטהו
 ואת שם אהרון תכתוב על מטה לוי כי מטה אחד לראש בית אבותם
 והנחתם באוהל מועד לפני העדות אשר איוועד לכם שמה
 והיה האיש אשר אבחר בו מטהו יפרח והשיכותי מעליי את תלונות בני ישראל אשר הם מלינים עליכם
 וידבר משה אל בני ישראל וייתנו אליו כל נשיאיהם מטה לנשיא אחד מטה לנשיא אחד לבית אבותם שנים עשר מטות ומטה אהרון בתוך מטותם
 וינח משה את המטות לפני י-הוה באוהל העדות
 ויהי ממוחרת ויבוא משה אל אוהל העדות והנה פרח מטה אהרון לבית לוי ויוצא פרח ויצץ ציץ ויגמול שקדים
 ויוצא משה את כל המטות מלפני י-הוה אל כל בני ישראל ויראו ויקחו איש מטהו 
 ויאמר י-הוה אל משה השב את מטה אהרון לפני העדות למשמרת לאות לבני מרי ותכל תלונותם מעליי ולא ימותו
 ויעש משה כאשר ציווה י-הוה אותו כן עשה 
 ויאמרו בני ישראל אל משה לאמור הן גווענו אבדנו כולנו אבדנו
 כול הקרב הקרב אל משכן י-הוה ימות האם תמנו לגווע 
 ויאמר י-הוה אל אהרון אתה ובניך ובית אביך איתך תשאו את עוון המקדש ואתה ובניך איתך תשאו את עוון כהונתכם
 וגם את אחיך מטה לוי שבט אביך הקרב איתך ויילוו עליך וישרתוך ואתה ובניך איתך לפני אוהל העדות
 ושמרו משמרתך ומשמרת כל האוהל אך אל כלי הקודש ואל המזבח לא יקרבו ולא ימותו גם הם גם אתם
 ונלוו עליך ושמרו את משמרת אוהל מועד לכול עבודת האוהל וזר לא יקרב אליכם
 ושמרתם את משמרת הקודש ואת משמרת המזבח ולא יהיה עוד קצף על בני ישראל
 ואני הנה לקחתי את אחיכם הלויים מתוך בני ישראל לכם מתנה נתונים לי-הוה לעבוד את עבודת אוהל מועד
 ואתה ובניך איתך תשמרו את כהונתכם לכל דבר המזבח ולמבית לפרוכת ועבדתם עבודת מתנה אתן את כהונתכם והזר הקרב יומת 
 וידבר י-הוה אל אהרון ואני הנה נתתי לך את משמרת תרומותיי לכל קודשי בני ישראל לך נתתים למושחה ולבניך לחוק עולם
 זה יהיה לך מקודש הקודשים מן האש כל קרבנם לכל מנחתם ולכל חטאתם ולכל אשמם אשר ישיבו לי קודש קודשים לך הוא ולבניך
 בקודש הקודשים תאכלנו כל זכר יאכל אותו קודש יהיה לך
 וזה לך תרומת מתנם לכל תנופות בני ישראל לך נתתים ולבניך ולבנותיך איתך לחוק עולם כל טהור בביתך יאכל אותו
 כול חלב יצהר וכל חלב תירוש ודגן ראשיתם אשר ייתנו לי-הוה לך נתתים
 ביכורי כל אשר בארצם אשר יביאו לי-הוה לך יהיה כל טהור בביתך יאכלנו
 כל חרם בישראל לך יהיה
 כל פטר רחם לכל בשר אשר יקריבו לי-הוה באדם ובבהמה יהיה לך אך פדה תפדה את בכור האדם ואת בכור הבהמה הטמאה תפדה
 ופדוייו מבן חודש תפדה בערכך כסף חמשת שקלים בשקל הקודש עשרים גרה הוא
 אך בכור שור או בכור כשב או בכור עז לא תפדה קודש הם את דמם תזרוק על המזבח ואת חלבם תקטיר אישה לריח ניחוח לי-הוה
 ובשרם יהיה לך כחזה התנופה וכשוק הימין לך יהיה
 כול תרומות הקודשים אשר ירימו בני ישראל לי-הוה נתתי לך ולבניך ולבנותיך איתך לחוק עולם ברית מלח עולם היא לפני י-הוה לך ולזרעך איתך
 ויאמר י-הוה אל אהרון בארצם לא תנחל וחלק לא יהיה לך בתוכם אני חלקך ונחלתך בתוך בני ישראל 
 ולבני לוי הנה נתתי כל מעשר בישראל לנחלה חלף עבודתם אשר הם עובדים את עבודת אוהל מועד
 ולא יקרבו עוד בני ישראל אל אוהל מועד לשאת חטא למות
 ועבד הלוי הוא את עבודת אוהל מועד והם ישאו עוונם חוקת עולם לדורותיכם ובתוך בני ישראל לא ינחלו נחלה
 כי את מעשר בני ישראל אשר ירימו לי-הוה תרומה נתתי ללויים לנחלה על כן אמרתי להם בתוך בני ישראל לא ינחלו נחלה 
 וידבר י-הוה אל משה לאמור
 ואל הלויים תדבר ואמרת אליהם כי תקחו מאת בני ישראל את המעשר אשר נתתי לכם מאיתם בנחלתכם והרמותם ממנו תרומת י-הוה מעשר מן המעשר
 ונחשב לכם תרומתכם כדגן מן הגורן וכמלאה מן היקב
 כן תרימו גם אתם תרומת י-הוה מכול מעשרותיכם אשר תקחו מאת בני ישראל ונתתם ממנו את תרומת י-הוה לאהרון הכוהן
 מכול מתנותיכם תרימו את כל תרומת י-הוה מכל חלבו את מקדשו ממנו
 ואמרת אליהם בהרימכם את חלבו ממנו ונחשב ללויים כתבואת גורן וכתבואת יקב
 ואכלתם אותו בכל מקום אתם וביתכם כי שכר הוא לכם חלף עבודתכם באוהל מועד
 ולא תשאו עליו חטא בהרימכם את חלבו ממנו ואת קודשי בני ישראל לא תחללו ולא תמותו 
 וידבר י-הוה אל משה ואל אהרון לאמור
 זאת חוקת התורה אשר ציווה י-הוה לאמור דבר אל בני ישראל ויקחו אליך פרה אדומה תמימה אשר אין בה מום אשר לא עלה עליה עול
 ונתתם אותה אל אלעזר הכוהן והוציא אותה אל מחוץ למחנה ושחט אותה לפניו
 ולקח אלעזר הכוהן מדמה באצבעו והזה אל נוכח פני אוהל מועד מדמה שבע פעמים
 ושרף את הפרה לעיניו את עורה ואת בשרה ואת דמה על פרשה ישרוף
 ולקח הכוהן עץ ארז ואיזוב ושני תולעת והשליך אל תוך שריפת הפרה
 וכיבס בגדיו הכוהן ורחץ בשרו במים ואחר יבוא אל המחנה וטמא הכוהן עד הערב
 והשורף אותה יכבס בגדיו במים ורחץ בשרו במים וטמא עד הערב
 ואסף איש טהור את אפר הפרה והניח מחוץ למחנה במקום טהור והייתה לעדת בני ישראל למשמרת למי נידה חטאת היא
 וכיבס האוסף את אפר הפרה את בגדיו וטמא עד הערב והייתה לבני ישראל ולגר הגר בתוכם לחוקת עולם
 הנוגע במת לכל נפש אדם וטמא שבעת ימים
 הוא יתחטא בו ביום השלישי וביום השביעי יטהר ואם לא יתחטא ביום השלישי וביום השביעי לא יטהר
 כל הנוגע במת בנפש האדם אשר ימות ולא יתחטא את משכן י-הוה טימא ונכרתה הנפש ההיא מישראל כי מי נידה לא זורק עליו טמא יהיה עוד טומאתו בו
 זאת התורה אדם כי ימות באוהל כל הבא אל האוהל וכל אשר באוהל יטמא שבעת ימים
 וכול כלי פתוח אשר אין צמיד פתיל עליו טמא הוא
 וכול אשר ייגע על פני השדה בחלל חרב או במת או בעצם אדם או בקבר יטמא שבעת ימים
 ולקחו לטמא מעפר שריפת החטאת ונתן עליו מים חיים אל כלי
 ולקח איזוב וטבל במים איש טהור והזה על האוהל ועל כל הכלים ועל הנפשות אשר היו שם ועל הנוגע בעצם או בחלל או במת או בקבר
 והזה הטהור על הטמא ביום השלישי וביום השביעי וחיטאו ביום השביעי וכיבס בגדיו ורחץ במים וטהר בערב
 ואיש אשר יטמא ולא יתחטא ונכרתה הנפש ההיא מתוך הקהל כי את מקדש י-הוה טימא מי נידה לא זורק עליו טמא הוא
 והייתה להם לחוקת עולם ומזה מי הנידה יכבס בגדיו והנוגע במי הנידה יטמא עד הערב
 וכול אשר ייגע בו הטמא יטמא והנפש הנוגעת תטמא עד הערב 
 ויבואו בני ישראל כל העדה מדבר צין בחודש הראשון ויישב העם בקדש ותמת שם מרים ותיקבר שם
 ולא היה מים לעדה וייקהלו על משה ועל אהרון
 וירב העם עם משה ויאמרו לאמור ולו גווענו בגווע אחינו לפני י-הוה
 ולמה הבאתם את קהל י-הוה אל המדבר הזה למות שם אנחנו ובעירנו
 ולמה העליתונו ממצריים להביא אותנו אל המקום הרע הזה לא מקום זרע ותאנה וגפן ורימון ומים אין לשתות
 ויבוא משה ואהרון מפני הקהל אל פתח אוהל מועד וייפלו על פניהם ויירא כבוד י-הוה אליהם 
 וידבר י-הוה אל משה לאמור
 קח את המטה והקהל את העדה אתה ואהרון אחיך ודיברתם אל הסלע לעיניהם ונתן מימיו והוצאת להם מים מן הסלע והשקית את העדה ואת בעירם
 וייקח משה את המטה מלפני י-הוה כאשר ציווהו
 ויקהילו משה ואהרון את הקהל אל פני הסלע ויאמר להם שמעו נא המורים המן הסלע הזה נוציא לכם מים
 וירם משה את ידו ויך את הסלע במטהו פעמיים וייצאו מים רבים ותשת העדה ובעירם 
 ויאמר י-הוה אל משה ואל אהרון יען לא האמנתם בי להקדישני לעיני בני ישראל לכן לא תביאו את הקהל הזה אל הארץ אשר נתתי להם
 המה מי מריבה אשר רבו בני ישראל את י-הוה וייקדש בם 
 וישלח משה מלאכים מקדש אל מלך אדום כה אמר אחיך ישראל אתה ידעת את כל התלאה אשר מצאתנו
 ויירדו אבותינו מצריימה ונשב במצריים ימים רבים וירעו לנו מצריים ולאבותינו
 ונצעק אל י-הוה וישמע קולנו וישלח מלאך ויוציאנו ממצריים והנה אנחנו בקדש עיר קצה גבולך
 נעברה נא בארצך לא נעבור בשדה ובכרם ולא נשתה מי באר דרך המלך נלך לא ניטה ימין ושמאל עד אשר נעבור גבולך
 ויאמר אליו אדום לא תעבור בי פן בחרב אצא לקראתך
 ויאמרו אליו בני ישראל במסילה נעלה ואם מימיך נשתה אני ומקניי ונתתי מכרם רק אין דבר ברגליי אעבורה
 ויאמר לא תעבור וייצא אדום לקראתו בעם כבד וביד חזקה
 וימאן אדום נתון את ישראל עבור בגבולו ויט ישראל מעליו 
 ויסעו מקדש ויבואו בני ישראל כל העדה הור ההר
 ויאמר י-הוה אל משה ואל אהרון בהור ההר על גבול ארץ אדום לאמור
 ייאסף אהרון אל עמיו כי לא יבוא אל הארץ אשר נתתי לבני ישראל על אשר מריתם את פי למי מריבה
 קח את אהרון ואת אלעזר בנו והעל אותם הור ההר
 והפשט את אהרון את בגדיו והלבשתם את אלעזר בנו ואהרון ייאסף ומת שם
 ויעש משה כאשר ציווה י-הוה ויעלו אל הור ההר לעיני כל העדה
 ויפשט משה את אהרון את בגדיו וילבש אותם את אלעזר בנו וימת אהרון שם בראש ההר ויירד משה ואלעזר מן ההר
 ויראו כל העדה כי גווע אהרון ויבכו את אהרון שלושים יום כול בית ישראל 
 וישמע הכנעני מלך ערד יושב הנגב כי בא ישראל דרך האתרים ויילחם בישראל וישב ממנו שבי
 ויידר ישראל נדר לי-הוה ויאמר אם נתון תיתן את העם הזה בידי והחרמתי את עריהם
 וישמע י-הוה בקול ישראל וייתן את הכנעני ויחרם אתהם ואת עריהם ויקרא שם המקום חורמה 
 ויסעו מהור ההר דרך ים סוף לסבוב את ארץ אדום ותקצר נפש העם בדרך
 וידבר העם בא-לוהים ובמשה למה העליתונו ממצריים למות במדבר כי אין לחם ואין מים ונפשנו קצה בלחם הקלוקל
 וישלח י-הוה בעם את הנחשים השרפים וינשכו את העם וימת עם רב מישראל
 ויבוא העם אל משה ויאמרו חטאנו כי דיברנו בי-הוה ובך התפלל אל י-הוה ויסר מעלינו את הנחש ויתפלל משה בעד העם
 ויאמר י-הוה אל משה עשה לך שרף ושים אותו על נס והיה כל הנשוך וראה אותו וחי
 ויעש משה נחש נחושת וישימהו על הנס והיה אם נשך הנחש את איש והביט אל נחש הנחושת וחי
 ויסעו בני ישראל ויחנו באובות
 ויסעו מאובות ויחנו בעיי העברים במדבר אשר על פני מואב ממזרח השמש
 משם נסעו ויחנו בנחל זרד
 משם נסעו ויחנו מעבר ארנון אשר במדבר היוצא מגבול האמורי כי ארנון גבול מואב בין מואב ובין האמורי
 על כן ייאמר בספר מלחמות י-הוה את והב בסופה ואת הנחלים ארנון
 ואשד הנחלים אשר נטה לשבת ער ונשען לגבול מואב
 ומשם בארה היא הבאר אשר אמר י-הוה למשה אסוף את העם ואתנה להם מים 
 אז ישיר ישראל את השירה הזאת עלי באר ענו לה
 באר חפרוה שרים כרוה נדיבי העם במחוקק במשענותם וממדבר מתנה
 וממתנה נחליאל ומנחליאל במות
 ומבמות הגיא אשר בשדה מואב ראש הפסגה ונשקפה על פני הישימון 
 וישלח ישראל מלאכים אל סיחון מלך האמורי לאמור
 אעברה בארצך לא ניטה בשדה ובכרם לא נשתה מי באר בדרך המלך נלך עד אשר נעבור גבולך
 ולא נתן סיחון את ישראל עבור בגבולו ויאסוף סיחון את כל עמו וייצא לקראת ישראל המדברה ויבוא יהצה ויילחם בישראל
 ויכהו ישראל לפי חרב ויירש את ארצו מארנון עד יבוק עד בני עמון כי עז גבול בני עמון
 וייקח ישראל את כל הערים האלה ויישב ישראל בכל ערי האמורי בחשבון ובכל בנותיה
 כי חשבון עיר סיחון מלך האמורי היא והוא נלחם במלך מואב הראשון וייקח את כל ארצו מידו עד ארנון
 על כן יאמרו המושלים בואו חשבון תיבנה ותיכונן עיר סיחון
 כי אש יצאה מחשבון להבה מקרית סיחון אכלה ער מואב בעלי במות ארנון
 אוי לך מואב אבדת עם כמוש נתן בניו פליטים ובנותיו בשבית למלך אמורי סיחון
 ונירם אבד חשבון עד דיבון ונשים עד נופח אשר עד מידבא
 ויישב ישראל בארץ האמורי
 וישלח משה לרגל את יעזר וילכדו בנותיה ויורש את האמורי אשר שם
 ויפנו ויעלו דרך הבשן וייצא עוג מלך הבשן לקראתם הוא וכל עמו למלחמה אדרעי
 ויאמר י-הוה אל משה אל תירא אותו כי בידך נתתי אותו ואת כל עמו ואת ארצו ועשית לו כאשר עשית לסיחון מלך האמורי אשר יושב בחשבון
 ויכו אותו ואת בניו ואת כל עמו עד בלתי השאיר לו שריד ויירשו את ארצו
 ויסעו בני ישראל ויחנו בערבות מואב מעבר לירדן ירחו 
 וירא בלק בן ציפור את כל אשר עשה ישראל לאמורי
 ויגר מואב מפני העם מאוד כי רב הוא ויקץ מואב מפני בני ישראל
 ויאמר מואב אל זקני מדיין עתה ילחכו הקהל את כל סביבותינו כלחוך השור את ירק השדה ובלק בן ציפור מלך למואב בעת ההיא
 וישלח מלאכים אל בלעם בן בעור פתורה אשר על הנהר ארץ בני עמו לקרוא לו לאמור הנה עם יצא ממצריים הנה כיסה את עין הארץ והוא יושב ממולי
 ועתה לכה נא אורה לי את העם הזה כי עצום הוא ממני אוליי אוכל נכה בו ואגרשנו מן הארץ כי ידעתי את אשר תברך מבורך ואשר תאור יואר
 וילכו זקני מואב וזקני מדיין וקסמים בידם ויבואו אל בלעם וידברו אליו דברי בלק
 ויאמר אליהם לינו פה הלילה והשיבותי אתכם דבר כאשר ידבר י-הוה אליי ויישבו שרי מואב עם בלעם
 ויבוא א-לוהים אל בלעם ויאמר מי האנשים האלה עימך
 ויאמר בלעם אל הא-לוהים בלק בן ציפור מלך מואב שלח אליי
 הנה העם היוצא ממצריים ויכס את עין הארץ עתה לכה קובה לי אותו אוליי אוכל להילחם בו וגירשתיו
 ויאמר א-לוהים אל בלעם לא תלך עימהם לא תאור את העם כי ברוך הוא
 ויקם בלעם בבוקר ויאמר אל שרי בלק לכו אל ארצכם כי מיאן י-הוה לתיתי להלוך עימכם
 ויקומו שרי מואב ויבואו אל בלק ויאמרו מיאן בלעם הלוך עימנו
 ויוסף עוד בלק שלוח שרים רבים ונכבדים מאלה
 ויבואו אל בלעם ויאמרו לו כה אמר בלק בן ציפור אל נא תימנע מהלוך אליי
 כי כבד אכבדך מאוד וכול אשר תאמר אליי אעשה ולכה נא קובה לי את העם הזה
 ויען בלעם ויאמר אל עבדי בלק אם ייתן לי בלק מלוא ביתו כסף וזהב לא אוכל לעבור את פי י-הוה א-לוהיי לעשות קטנה או גדולה
 ועתה שבו נא בזה גם אתם הלילה ואדעה מה יוסף י-הוה דבר עימי
 ויבוא א-לוהים אל בלעם לילה ויאמר לו אם לקרוא לך באו האנשים קום לך איתם ואך את הדבר אשר אדבר אליך אותו תעשה
 ויקם בלעם בבוקר ויחבוש את אתונו וילך עם שרי מואב
 וייחר אף א-לוהים כי הולך הוא ויתייצב מלאך י-הוה בדרך לשטן לו והוא רוכב על אתונו ושני נעריו עימו
 ותרא האתון את מלאך י-הוה ניצב בדרך וחרבו שלופה בידו ותט האתון מן הדרך ותלך בשדה ויך בלעם את האתון להטותה הדרך
 ויעמוד מלאך י-הוה במשעול הכרמים גדר מזה וגדר מזה
 ותרא האתון את מלאך י-הוה ותילחץ אל הקיר ותלחץ את רגל בלעם אל הקיר ויוסף להכותה
 ויוסף מלאך י-הוה עבור ויעמוד במקום צר אשר אין דרך לנטות ימין ושמאל
 ותרא האתון את מלאך י-הוה ותרבץ תחת בלעם וייחר אף בלעם ויך את האתון במקל
 ויפתח י-הוה את פי האתון ותאמר לבלעם מה עשיתי לך כי הכיתני זה שלוש רגלים
 ויאמר בלעם לאתון כי התעללת בי לו יש חרב בידי כי עתה הרגתיך
 ותאמר האתון אל בלעם הלוא אנוכי אתונך אשר רכבת עליי מעודך עד היום הזה ההסכן הסכנתי לעשות לך כה ויאמר לא
 ויגל י-הוה את עיני בלעם וירא את מלאך י-הוה ניצב בדרך וחרבו שלופה בידו וייקוד וישתחו לאפיו
 ויאמר אליו מלאך י-הוה על מה הכית את אתונך זה שלוש רגלים הנה אנוכי יצאתי לשטן כי ירט הדרך לנגדי
 ותראני האתון ותט לפניי זה שלוש רגלים אוליי נטתה מפניי כי עתה גם אותך הרגתי ואותה החייתי
 ויאמר בלעם אל מלאך י-הוה חטאתי כי לא ידעתי כי אתה ניצב לקראתי בדרך ועתה אם רע בעיניך אשובה לי
 ויאמר מלאך י-הוה אל בלעם לך עם האנשים ואפס את הדבר אשר אדבר אליך אותו תדבר וילך בלעם עם שרי בלק
 וישמע בלק כי בא בלעם וייצא לקראתו אל עיר מואב אשר על גבול ארנון אשר בקצה הגבול
 ויאמר בלק אל בלעם הלוא שלוח שלחתי אליך לקרוא לך למה לא הלכת אליי האומנם לא אוכל כבדך
 ויאמר בלעם אל בלק הנה באתי אליך עתה היכול אוכל דבר מאומה הדבר אשר ישים א-לוהים בפי אותו אדבר
 וילך בלעם עם בלק ויבואו קרית חוצות
 ויזבח בלק בקר וצאן וישלח לבלעם ולשרים אשר איתו
 ויהי בבוקר וייקח בלק את בלעם ויעלהו במות בעל וירא משם קצה העם
 ויאמר בלעם אל בלק בנה לי בזה שבעה מזבחות והכן לי בזה שבעה פרים ושבעה אילים
 ויעש בלק כאשר דיבר בלעם ויעל בלק ובלעם פר ואיל במזבח
 ויאמר בלעם לבלק התייצב על עולתך ואלכה אוליי ייקרה י-הוה לקראתי ודבר מה יראני והגדתי לך וילך שפי
 וייקר א-לוהים אל בלעם ויאמר אליו את שבעת המזבחות ערכתי ואעל פר ואיל במזבח
 וישם י-הוה דבר בפי בלעם ויאמר שוב אל בלק וכה תדבר
 וישב אליו והנה ניצב על עולתו הוא וכל שרי מואב
 ויישא משלו ויאמר מן ארם ינחני בלק מלך מואב מהררי קדם לכה אורה לי יעקוב ולכה זועמה ישראל
 מה אקוב לא קבו אל ומה אזעום לא זעם י-הוה
 כי מראש צורים אראנו ומגבעות אשורנו הן עם לבדד ישכון ובגויים לא יתחשב
 מי מנה עפר יעקוב ומספר את רובע ישראל תמות נפשי מות ישרים ותהי אחריתי כמוהו
 ויאמר בלק אל בלעם מה עשית לי לקוב אויביי לקחתיך והנה בירכת ברך
 ויען ויאמר הלוא את אשר ישים י-הוה בפי אותו אשמור לדבר
 ויאמר אליו בלק לכה נא איתי אל מקום אחר אשר תראנו משם אפס קצהו תראה וכולו לא תראה וקובנו לי משם
 וייקחהו שדה צופים אל ראש הפסגה וייבן שבעה מזבחות ויעל פר ואיל במזבח
 ויאמר אל בלק התייצב כה על עולתך ואנוכי איקרה כה
 וייקר י-הוה אל בלעם וישם דבר בפיו ויאמר שוב אל בלק וכה תדבר
 ויבוא אליו והנו ניצב על עולתו ושרי מואב איתו ויאמר לו בלק מה דיבר י-הוה
 ויישא משלו ויאמר קום בלק ושמע האזינה עדיי בנו ציפור
 לא איש אל ויכזב ובן אדם ויתנחם ההוא אמר ולא יעשה ודיבר ולא יקימנה
 הנה ברך לקחתי ובירך ולא אשיבנה
 לא הביט אוון ביעקוב ולא ראה עמל בישראל י-הוה א-לוהיו עימו ותרועת מלך בו
 אל מוציאם ממצריים כתועפות ראם לו
 כי לא נחש ביעקוב ולא קסם בישראל כעת ייאמר ליעקוב ולישראל מה פעל אל
 הן עם כלביא יקום וכארי יתנשא לא ישכב עד יאכל טרף ודם חללים ישתה
 ויאמר בלק אל בלעם גם קוב לא תיקובנו גם ברך לא תברכנו
 ויען בלעם ויאמר אל בלק הלוא דיברתי אליך לאמור כול אשר ידבר י-הוה אותו אעשה
 ויאמר בלק אל בלעם לכה נא אקחך אל מקום אחר אוליי יישר בעיני הא-לוהים וקבותו לי משם
 וייקח בלק את בלעם ראש הפעור הנשקף על פני הישימון
 ויאמר בלעם אל בלק בנה לי בזה שבעה מזבחות והכן לי בזה שבעה פרים ושבעה אילים
 ויעש בלק כאשר אמר בלעם ויעל פר ואיל במזבח
 וירא בלעם כי טוב בעיני י-הוה לברך את ישראל ולא הלך כפעם בפעם לקראת נחשים וישת אל המדבר פניו
 ויישא בלעם את עיניו וירא את ישראל שוכן לשבטיו ותהי עליו רוח א-לוהים
 ויישא משלו ויאמר נאום בלעם בנו בעור ונאום הגבר שתום העין
 נאום שומע אמרי אל אשר מחזה ש-דיי יחזה נופל וגלוי עיניים
 מה טובו אוהליך יעקוב משכנותיך ישראל
 כנחלים ניטיו כגנות עלי נהר כאהלים נטע י-הוה כארזים עלי מים
 ייזל מים מדולייו וזרעו במים רבים וירום מאגג מלכו ותינשא מלכותו
 אל מוציאו ממצריים כתועפות ראם לו יאכל גויים צריו ועצמותיהם יגרם וחיציו ימחץ
 כרע שכב כארי וכלביא מי יקימנו מברכיך ברוך ואורריך ארור
 וייחר אף בלק אל בלעם ויספוק את כפיו ויאמר בלק אל בלעם לקוב אויביי קראתיך והנה בירכת ברך זה שלוש פעמים
 ועתה ברח לך אל מקומך אמרתי כבד אכבדך והנה מנעך י-הוה מכבוד
 ויאמר בלעם אל בלק הלוא גם אל מלאכיך אשר שלחת אליי דיברתי לאמור
 אם ייתן לי בלק מלוא ביתו כסף וזהב לא אוכל לעבור את פי י-הוה לעשות טובה או רעה מליבי אשר ידבר י-הוה אותו אדבר
 ועתה הנני הולך לעמי לכה איעצך אשר יעשה העם הזה לעמך באחרית הימים
 ויישא משלו ויאמר נאום בלעם בנו בעור ונאום הגבר שתום העין
 נאום שומע אמרי אל ויודע דעת עליון מחזה ש-דיי יחזה נופל וגלוי עיניים
 אראנו ולא עתה אשורנו ולא קרוב דרך כוכב מיעקוב וקם שבט מישראל ומחץ פאתי מואב וקרקר כל בני שת
 והיה אדום ירשה והיה ירשה שעיר אויביו וישראל עושה חיל
 ויירד מיעקוב והאביד שריד מעיר
 וירא את עמלק ויישא משלו ויאמר ראשית גויים עמלק ואחריתו עדי אובד
 וירא את הקיני ויישא משלו ויאמר איתן מושבך ושים בסלע קינך
 כי אם יהיה לבער קין עד מה אשור תשבך
 ויישא משלו ויאמר אוי מי יחיה משומו אל
 וצים מיד כיתים ועינו אשור ועינו עבר וגם הוא עדי אובד
 ויקם בלעם וילך וישב למקומו וגם בלק הלך לדרכו 
 ויישב ישראל בשיטים ויחל העם לזנות אל בנות מואב
 ותקראנה לעם לזבחי א-לוהיהן ויאכל העם וישתחוו לא-לוהיהן
 וייצמד ישראל לבעל פעור וייחר אף י-הוה בישראל
 ויאמר י-הוה אל משה קח את כל ראשי העם והוקע אותם לי-הוה נגד השמש וישוב חרון אף י-הוה מישראל
 ויאמר משה אל שופטי ישראל הרגו איש אנשיו הנצמדים לבעל פעור
 והנה איש מבני ישראל בא ויקרב אל אחיו את המדיינית לעיני משה ולעיני כל עדת בני ישראל והמה בוכים פתח אוהל מועד
 וירא פינחס בן אלעזר בן אהרון הכוהן ויקם מתוך העדה וייקח רומח בידו
 ויבוא אחר איש ישראל אל הקובה וידקור את שניהם את איש ישראל ואת האישה אל קובתה ותיעצר המגפה מעל בני ישראל
 ויהיו המתים במגפה ארבעה ועשרים אלף 
 וידבר י-הוה אל משה לאמור
 פינחס בן אלעזר בן אהרון הכוהן השיב את חמתי מעל בני ישראל בקנאו את קנאתי בתוכם ולא כיליתי את בני ישראל בקנאתי
 לכן אמור הנני נותן לו את בריתי שלום
 והייתה לו ולזרעו אחריו ברית כהונת עולם תחת אשר קינא לא-לוהיו ויכפר על בני ישראל
 ושם איש ישראל המוכה אשר הוכה את המדיינית זמרי בן סלוא נשיא בית אב לשמעוני
 ושם האישה המוכה המדיינית כוזבי בת צור ראש אומות בית אב במדיין הוא 
 וידבר י-הוה אל משה לאמור
 צרור את המדיינים והכיתם אותם
 כי צוררים הם לכם בנכליהם אשר ניכלו לכם על דבר פעור ועל דבר כוזבי בת נשיא מדיין אחותם המוכה ביום המגפה על דבר פעור
 ויהי אחרי המגפה  ויאמר י-הוה אל משה ואל אלעזר בן אהרון הכוהן לאמור
 שאו את ראש כל עדת בני ישראל מבן עשרים שנה ומעלה לבית אבותם כל יוצא צבא בישראל
 וידבר משה ואלעזר הכוהן אותם בערבות מואב על ירדן ירחו לאמור
 מבן עשרים שנה ומעלה כאשר ציווה י-הוה את משה ובני ישראל היוצאים מארץ מצריים
 ראובן בכור ישראל בני ראובן חנוך משפחת החנוכי לפלוא משפחת הפלואי
 לחצרון משפחת החצרוני לכרמי משפחת הכרמי
 אלה משפחות הראובני ויהיו פקודיהם שלושה וארבעים אלף ושבע מאות ושלושים
 ובני פלוא אליאב
 ובני אליאב נמואל ודתן ואבירם הוא דתן ואבירם קריאי העדה אשר הצו על משה ועל אהרון בעדת קורח בהצותם על י-הוה
 ותפתח הארץ את פיה ותבלע אותם ואת קורח במות העדה באכול האש את חמישים ומאתיים איש ויהיו לנס
 ובני קורח לא מתו 
 בני שמעון למשפחותם לנמואל משפחת הנמואלי לימין משפחת הימיני ליכין משפחת היכיני
 לזרח משפחת הזרחי לשאול משפחת השאולי
 אלה משפחות השמעוני שניים ועשרים אלף ומאתיים 
 בני גד למשפחותם לצפון משפחת הצפוני לחגי משפחת החגי לשוני משפחת השוני
 לאוזני משפחת האוזני לערי משפחת הערי
 לארוד משפחת הארודי לאראלי משפחת האראלי
 אלה משפחות בני גד לפקודיהם ארבעים אלף וחמש מאות 
 בני יהודה ער ואונן וימת ער ואונן בארץ כנען
 ויהיו בני יהודה למשפחותם לשלה משפחת השלני לפרץ משפחת הפרצי לזרח משפחת הזרחי
 ויהיו בני פרץ לחצרון משפחת החצרוני לחמול משפחת החמולי
 אלה משפחות יהודה לפקודיהם שישה ושבעים אלף וחמש מאות 
 בני יששכר למשפחותם תולע משפחת התולעי לפווה משפחת הפוני
 לישוב משפחת הישובי לשמרון משפחת השמרוני
 אלה משפחות יששכר לפקודיהם ארבעה ושישים אלף ושלוש מאות 
 בני זבולון למשפחותם לסרד משפחת הסרדי לאילון משפחת האילוני ליחלאל משפחת היחלאלי
 אלה משפחות הזבולוני לפקודיהם שישים אלף וחמש מאות 
 בני יוסף למשפחותם מנשה ואפריים
 בני מנשה למכיר משפחת המכירי ומכיר הוליד את גלעד לגלעד משפחת הגלעדי
 אלה בני גלעד איעזר משפחת האיעזרי לחלק משפחת החלקי
 ואשריאל משפחת האשריאלי ושכם משפחת השכמי
 ושמידע משפחת השמידעי וחפר משפחת החפרי
 וצלופחד בן חפר לא היו לו בנים כי אם בנות ושם בנות צלופחד מחלה ונועה חוגלה מלכה ותרצה
 אלה משפחות מנשה ופקודיהם שניים וחמישים אלף ושבע מאות 
 אלה בני אפריים למשפחותם לשותלח משפחת השותלחי לבכר משפחת הבכרי לתחן משפחת התחני
 ואלה בני שותלח לעירן משפחת העירני
 אלה משפחות בני אפריים לפקודיהם שניים ושלושים אלף וחמש מאות אלה בני יוסף למשפחותם 
 בני בנימין למשפחותם לבלע משפחת הבלעי לאשבל משפחת האשבלי לאחירם משפחת האחירמי
 לשפופם משפחת השופמי לחופם משפחת החופמי
 ויהיו בני בלע ארד ונעמן משפחת הארדי לנעמן משפחת הנעמי
 אלה בני בנימין למשפחותם ופקודיהם חמישה וארבעים אלף ושש מאות 
 אלה בני דן למשפחותם לשוחם משפחת השוחמי אלה משפחות דן למשפחותם
 כל משפחות השוחמי לפקודיהם ארבעה ושישים אלף וארבע מאות 
 בני אשר למשפחותם לימנה משפחת הימנה לישווי משפחת הישווי לבריעה משפחת הבריעי
 לבני בריעה לחבר משפחת החברי למלכיאל משפחת המלכיאלי
 ושם בת אשר שרח
 אלה משפחות בני אשר לפקודיהם שלושה וחמישים אלף וארבע מאות 
 בני נפתלי למשפחותם ליחצאל משפחת היחצאלי לגוני משפחת הגוני
 ליצר משפחת היצרי לשילם משפחת השילמי
 אלה משפחות נפתלי למשפחותם ופקודיהם חמישה וארבעים אלף וארבע מאות
 אלה פקודי בני ישראל שש מאות אלף ואלף שבע מאות ושלושים 
 וידבר י-הוה אל משה לאמור
 לאלה תיחלק הארץ בנחלה במספר שמות
 לרב תרבה נחלתו ולמעט תמעיט נחלתו איש לפי פקודיו יותן נחלתו
 אך בגורל ייחלק את הארץ לשמות מטות אבותם ינחלו
 על פי הגורל תיחלק נחלתו בין רב למעט 
 ואלה פקודי הלוי למשפחותם לגרשון משפחת הגרשוני לקהת משפחת הקהתי למררי משפחת המררי
 אלה משפחות לוי משפחת הלבני משפחת החברוני משפחת המחלי משפחת המושי משפחת הקורחי וקהת הוליד את עמרם
 ושם אשת עמרם יוכבד בת לוי אשר ילדה אותה ללוי במצריים ותלד לעמרם את אהרון ואת משה ואת מרים אחותם
 וייוולד לאהרון את נדב ואת אביהוא את אלעזר ואת איתמר
 וימת נדב ואביהוא בהקריבם אש זרה לפני י-הוה
 ויהיו פקודיהם שלושה ועשרים אלף כל זכר מבן חודש ומעלה כי לא הותפקדו בתוך בני ישראל כי לא ניתן להם נחלה בתוך בני ישראל
 אלה פקודי משה ואלעזר הכוהן אשר פקדו את בני ישראל בערבות מואב על ירדן ירחו
 ובאלה לא היה איש מפקודי משה ואהרון הכוהן אשר פקדו את בני ישראל במדבר סיניי
 כי אמר י-הוה להם מות ימותו במדבר ולא נותר מהם איש כי אם כלב בן יפונה ויהושוע בן נון 
 ותקרבנה בנות צלופחד בן חפר בן גלעד בן מכיר בן מנשה למשפחות מנשה בן יוסף ואלה שמות בנותיו מחלה נועה וחוגלה ומלכה ותרצה
 ותעמודנה לפני משה ולפני אלעזר הכוהן ולפני הנשיאים וכל העדה פתח אוהל מועד לאמור
 אבינו מת במדבר והוא לא היה בתוך העדה הנועדים על י-הוה בעדת קורח כי בחטאו מת ובנים לא היו לו
 למה ייגרע שם אבינו מתוך משפחתו כי אין לו בן תנה לנו אחוזה בתוך אחי אבינו
 ויקרב משה את משפטן לפני י-הוה 
 ויאמר י-הוה אל משה לאמור
 כן בנות צלופחד דוברות נתון תיתן להם אחוזת נחלה בתוך אחי אביהם והעברת את נחלת אביהן להן
 ואל בני ישראל תדבר לאמור איש כי ימות ובן אין לו והעברתם את נחלתו לבתו
 ואם אין לו בת ונתתם את נחלתו לאחיו
 ואם אין לו אחים ונתתם את נחלתו לאחי אביו
 ואם אין אחים לאביו ונתתם את נחלתו לשארו הקרוב אליו ממשפחתו וירש אותה והייתה לבני ישראל לחוקת משפט כאשר ציווה י-הוה את משה 
 ויאמר י-הוה אל משה עלה אל הר העברים הזה וראה את הארץ אשר נתתי לבני ישראל
 וראית אותה ונאספת אל עמיך גם אתה כאשר נאסף אהרון אחיך
 כאשר מריתם פי במדבר צין במריבת העדה להקדישני במים לעיניהם הם מי מריבת קדש מדבר צין 
 וידבר משה אל י-הוה לאמור
 יפקוד י-הוה א-לוהי הרוחות לכל בשר איש על העדה
 אשר ייצא לפניהם ואשר יבוא לפניהם ואשר יוציאם ואשר יביאם ולא תהיה עדת י-הוה כצאן אשר אין להם רועה
 ויאמר י-הוה אל משה קח לך את יהושוע בן נון איש אשר רוח בו וסמכת את ידך עליו
 והעמדת אותו לפני אלעזר הכוהן ולפני כל העדה וציווית אותו לעיניהם
 ונתת מהודך עליו למען ישמעו כל עדת בני ישראל
 ולפני אלעזר הכוהן יעמוד ושאל לו במשפט האורים לפני י-הוה על פיו ייצאו ועל פיו יבואו הוא וכל בני ישראל איתו וכל העדה
 ויעש משה כאשר ציווה י-הוה אותו וייקח את יהושוע ויעמידהו לפני אלעזר הכוהן ולפני כל העדה
 ויסמוך את ידיו עליו ויצווהו כאשר דיבר י-הוה ביד משה 
 וידבר י-הוה אל משה לאמור
 צו את בני ישראל ואמרת אליהם את קרבני לחמי לאישיי ריח ניחוחי תשמרו להקריב לי במועדו
 ואמרת להם זה האישה אשר תקריבו לי-הוה כבשים בני שנה תמימים שניים ליום עולה תמיד
 את הכבש אחד תעשה בבוקר ואת הכבש השני תעשה בין הערביים
 ועשירית האיפה סולת למנחה בלולה בשמן כתית רביעית ההין
 עולת תמיד העשויה בהר סיניי לריח ניחוח אישה לי-הוה
 ונסכו רביעית ההין לכבש האחד בקודש הסך נסך שיכר לי-הוה
 ואת הכבש השני תעשה בין הערביים כמנחת הבוקר וכנסכו תעשה אישה ריח ניחוח לי-הוה 
 וביום השבת שני כבשים בני שנה תמימים ושני עשרונים סולת מנחה בלולה בשמן ונסכו
 עולת שבת בשבתו על עולת התמיד ונסכה 
 ובראשי חודשיכם תקריבו עולה לי-הוה פרים בני בקר שניים ואיל אחד כבשים בני שנה שבעה תמימים
 ושלושה עשרונים סולת מנחה בלולה בשמן לפר האחד ושני עשרונים סולת מנחה בלולה בשמן לאיל האחד
 ועישרון עישרון סולת מנחה בלולה בשמן לכבש האחד עולה ריח ניחוח אישה לי-הוה
 ונסכיהם חצי ההין יהיה לפר ושלישית ההין לאיל ורביעית ההין לכבש יין זאת עולת חודש בחודשו לחודשי השנה
 ושעיר עיזים אחד לחטאת לי-הוה על עולת התמיד ייעשה ונסכו 
 ובחודש הראשון בארבעה עשר יום לחודש פסח לי-הוה
 ובחמישה עשר יום לחודש הזה חג שבעת ימים מצות ייאכל
 ביום הראשון מקרא קודש כל מלאכת עבודה לא תעשו
 והקרבתם אישה עולה לי-הוה פרים בני בקר שניים ואיל אחד ושבעה כבשים בני שנה תמימים יהיו לכם
 ומנחתם סולת בלולה בשמן שלושה עשרונים לפר ושני עשרונים לאיל תעשו
 עישרון עישרון תעשה לכבש האחד לשבעת הכבשים
 ושעיר חטאת אחד לכפר עליכם
 מלבד עולת הבוקר אשר לעולת התמיד תעשו את אלה
 כאלה תעשו ליום שבעת ימים לחם אישה ריח ניחוח לי-הוה על עולת התמיד ייעשה ונסכו
 וביום השביעי מקרא קודש יהיה לכם כל מלאכת עבודה לא תעשו 
 וביום הביכורים בהקריבכם מנחה חדשה לי-הוה בשבועותיכם מקרא קודש יהיה לכם כל מלאכת עבודה לא תעשו
 והקרבתם עולה לריח ניחוח לי-הוה פרים בני בקר שניים איל אחד שבעה כבשים בני שנה
 ומנחתם סולת בלולה בשמן שלושה עשרונים לפר האחד שני עשרונים לאיל האחד
 עישרון עישרון לכבש האחד לשבעת הכבשים
 שעיר עיזים אחד לכפר עליכם
 מלבד עולת התמיד ומנחתו תעשו תמימים יהיו לכם ונסכיהם 
 ובחודש השביעי באחד לחודש מקרא קודש יהיה לכם כל מלאכת עבודה לא תעשו יום תרועה יהיה לכם
 ועשיתם עולה לריח ניחוח לי-הוה פר בן בקר אחד איל אחד כבשים בני שנה שבעה תמימים
 ומנחתם סולת בלולה בשמן שלושה עשרונים לפר שני עשרונים לאיל
 ועישרון אחד לכבש האחד לשבעת הכבשים
 ושעיר עיזים אחד חטאת לכפר עליכם
 מלבד עולת החודש ומנחתה ועולת התמיד ומנחתה ונסכיהם כמשפטם לריח ניחוח אישה לי-הוה 
 ובעשור לחודש השביעי הזה מקרא קודש יהיה לכם ועיניתם את נפשותיכם כל מלאכה לא תעשו
 והקרבתם עולה לי-הוה ריח ניחוח פר בן בקר אחד איל אחד כבשים בני שנה שבעה תמימים יהיו לכם
 ומנחתם סולת בלולה בשמן שלושה עשרונים לפר שני עשרונים לאיל האחד
 עישרון עישרון לכבש האחד לשבעת הכבשים
 שעיר עיזים אחד חטאת מלבד חטאת הכיפורים ועולת התמיד ומנחתה ונסכיהם 
 ובחמישה עשר יום לחודש השביעי מקרא קודש יהיה לכם כל מלאכת עבודה לא תעשו וחגותם חג לי-הוה שבעת ימים
 והקרבתם עולה אישה ריח ניחוח לי-הוה פרים בני בקר שלושה עשר אילים שניים כבשים בני שנה ארבעה עשר תמימים יהיו
 ומנחתם סולת בלולה בשמן שלושה עשרונים לפר האחד לשלושה עשר פרים שני עשרונים לאיל האחד לשני האילים
 ועישרון עישרון לכבש האחד לארבעה עשר כבשים
 ושעיר עיזים אחד חטאת מלבד עולת התמיד מנחתה ונסכה 
 וביום השני פרים בני בקר שנים עשר אילים שניים כבשים בני שנה ארבעה עשר תמימים
 ומנחתם ונסכיהם לפרים לאילים ולכבשים במספרם כמשפט
 ושעיר עיזים אחד חטאת מלבד עולת התמיד ומנחתה ונסכיהם 
 וביום השלישי פרים עשתי עשר אילים שניים כבשים בני שנה ארבעה עשר תמימים
 ומנחתם ונסכיהם לפרים לאילים ולכבשים במספרם כמשפט
 ושעיר חטאת אחד מלבד עולת התמיד ומנחתה ונסכה 
 וביום הרביעי פרים עשרה אילים שניים כבשים בני שנה ארבעה עשר תמימים
 מנחתם ונסכיהם לפרים לאילים ולכבשים במספרם כמשפט
 ושעיר עיזים אחד חטאת מלבד עולת התמיד מנחתה ונסכה 
 וביום החמישי פרים תשעה אילים שניים כבשים בני שנה ארבעה עשר תמימים
 ומנחתם ונסכיהם לפרים לאילים ולכבשים במספרם כמשפט
 ושעיר חטאת אחד מלבד עולת התמיד ומנחתה ונסכה 
 וביום השישי פרים שמונה אילים שניים כבשים בני שנה ארבעה עשר תמימים
 ומנחתם ונסכיהם לפרים לאילים ולכבשים במספרם כמשפט
 ושעיר חטאת אחד מלבד עולת התמיד מנחתה ונסכיה 
 וביום השביעי פרים שבעה אילים שניים כבשים בני שנה ארבעה עשר תמימים
 ומנחתם ונסכיהם לפרים לאילים ולכבשים במספרם כמשפטם
 ושעיר חטאת אחד מלבד עולת התמיד מנחתה ונסכה 
 ביום השמיני עצרת תהיה לכם כל מלאכת עבודה לא תעשו
 והקרבתם עולה אישה ריח ניחוח לי-הוה פר אחד איל אחד כבשים בני שנה שבעה תמימים
 מנחתם ונסכיהם לפר לאיל ולכבשים במספרם כמשפט
 ושעיר חטאת אחד מלבד עולת התמיד ומנחתה ונסכה
 אלה תעשו לי-הוה במועדיכם לבד מנדריכם ונדבותיכם לעולותיכם ולמנחותיכם ולנסכיכם ולשלמיכם
 ויאמר משה אל בני ישראל ככול אשר ציווה י-הוה את משה 
 וידבר משה אל ראשי המטות לבני ישראל לאמור זה הדבר אשר ציווה י-הוה
 איש כי יידור נדר לי-הוה או הישבע שבועה לאסור איסר על נפשו לא יחל דברו ככל היוצא מפיו יעשה
 ואישה כי תידור נדר לי-הוה ואסרה איסר בבית אביה בנעוריה
 ושמע אביה את נדרה ואסרה אשר אסרה על נפשה והחריש לה אביה וקמו כל נדריה וכל איסר אשר אסרה על נפשה יקום
 ואם הניא אביה אותה ביום שומעו כל נדריה ואסריה אשר אסרה על נפשה לא יקום וי-הוה יסלח לה כי הניא אביה אותה
 ואם היה תהיה לאיש ונדריה עליה או מבטא שפתיה אשר אסרה על נפשה
 ושמע אישה ביום שומעו והחריש לה וקמו נדריה ואסריה אשר אסרה על נפשה יקומו
 ואם ביום שמוע אישה יניא אותה והפר את נדרה אשר עליה ואת מבטא שפתיה אשר אסרה על נפשה וי-הוה יסלח לה
 ונדר אלמנה וגרושה כול אשר אסרה על נפשה יקום עליה
 ואם בית אישה נדרה או אסרה איסר על נפשה בשבועה
 ושמע אישה והחריש לה לא הניא אותה וקמו כל נדריה וכל איסר אשר אסרה על נפשה יקום
 ואם הפר יפר אותם אישה ביום שומעו כל מוצא שפתיה לנדריה ולאיסר נפשה לא יקום אישה הפרם וי-הוה יסלח לה
 כל נדר וכל שבועת איסר לענות נפש אישה יקימנו ואישה יפרנו
 ואם החרש יחריש לה אישה מיום אל יום והקים את כל נדריה או את כל אסריה אשר עליה הקים אותם כי החריש לה ביום שומעו
 ואם הפר יפר אותם אחרי שומעו ונשא את עוונה
 אלה החוקים אשר ציווה י-הוה את משה בין איש לאשתו בין אב לבתו בנעוריה בית אביה 
 וידבר י-הוה אל משה לאמור
 נקום נקמת בני ישראל מאת המדיינים אחר תיאסף אל עמיך
 וידבר משה אל העם לאמור היחלצו מאיתכם אנשים לצבא ויהיו על מדיין לתת נקמת י-הוה במדיין
 אלף למטה אלף למטה לכול מטות ישראל תשלחו לצבא
 ויימסרו מאלפי ישראל אלף למטה שנים עשר אלף חלוצי צבא
 וישלח אותם משה אלף למטה לצבא אותם ואת פינחס בן אלעזר הכוהן לצבא וכלי הקודש וחצוצרות התרועה בידו
 ויצבאו על מדיין כאשר ציווה י-הוה את משה ויהרגו כל זכר
 ואת מלכי מדיין הרגו על חלליהם את אווי ואת רקם ואת צור ואת חור ואת רבע חמשת מלכי מדיין ואת בלעם בן בעור הרגו בחרב
 וישבו בני ישראל את נשי מדיין ואת טפם ואת כל בהמתם ואת כל מקנהם ואת כל חילם בזזו
 ואת כל עריהם במושבותם ואת כל טירותם שרפו באש
 ויקחו את כל השלל ואת כל המלקוח באדם ובבהמה
 ויביאו אל משה ואל אלעזר הכוהן ואל עדת בני ישראל את השבי ואת המלקוח ואת השלל אל המחנה אל ערבות מואב אשר על ירדן ירחו 
 וייצאו משה ואלעזר הכוהן וכל נשיאי העדה לקראתם אל מחוץ למחנה
 ויקצוף משה על פקודי החיל שרי האלפים ושרי המאות הבאים מצבא המלחמה
 ויאמר אליהם משה החייתם כל נקבה
 הן הנה היו לבני ישראל בדבר בלעם למסור מעל בי-הוה על דבר פעור ותהי המגפה בעדת י-הוה
 ועתה הרגו כל זכר בטף וכל אישה יודעת איש למשכב זכר הרוגו
 וכול הטף בנשים אשר לא ידעו משכב זכר החיו לכם
 ואתם חנו מחוץ למחנה שבעת ימים כול הורג נפש וכול נוגע בחלל תתחטאו ביום השלישי וביום השביעי אתם ושביכם
 וכל בגד וכל כלי עור וכל מעשה עיזים וכל כלי עץ תתחטאו 
 ויאמר אלעזר הכוהן אל אנשי הצבא הבאים למלחמה זאת חוקת התורה אשר ציווה י-הוה את משה
 אך את הזהב ואת הכסף את הנחושת את הברזל את הבדיל ואת העופרת
 כל דבר אשר יבוא באש תעבירו באש וטהר אך במי נידה יתחטא וכול אשר לא יבוא באש תעבירו במים
 וכיבסתם בגדיכם ביום השביעי וטהרתם ואחר תבואו אל המחנה 
 ויאמר י-הוה אל משה לאמור
 שא את ראש מלקוח השבי באדם ובבהמה אתה ואלעזר הכוהן וראשי אבות העדה
 וחצית את המלקוח בין תופשי המלחמה היוצאים לצבא ובין כל העדה
 והרמות מכס לי-הוה מאת אנשי המלחמה היוצאים לצבא אחד נפש מחמש המאות מן האדם ומן הבקר ומן החמורים ומן הצאן
 ממחציתם תיקחו ונתת לאלעזר הכוהן תרומת י-הוה
 וממחצית בני ישראל תיקח אחד אחוז מן החמישים מן האדם מן הבקר מן החמורים ומן הצאן מכל הבהמה ונתת אותם ללויים שומרי משמרת משכן י-הוה
 ויעש משה ואלעזר הכוהן כאשר ציווה י-הוה את משה
 ויהי המלקוח יתר הבז אשר בזזו עם הצבא צאן שש מאות אלף ושבעים אלף וחמשת אלפים
 ובקר שניים ושבעים אלף
 וחמורים אחד ושישים אלף
 ונפש אדם מן הנשים אשר לא ידעו משכב זכר כל נפש שניים ושלושים אלף
 ותהי המחצה חלק היוצאים בצבא מספר הצאן שלוש מאות אלף ושלושים אלף ושבעת אלפים וחמש מאות
 ויהי המכס לי-הוה מן הצאן שש מאות חמש ושבעים
 והבקר שישה ושלושים אלף ומכסם לי-הוה שניים ושבעים
 וחמורים שלושים אלף וחמש מאות ומכסם לי-הוה אחד ושישים
 ונפש אדם שישה עשר אלף ומכסם לי-הוה שניים ושלושים נפש
 וייתן משה את מכס תרומת י-הוה לאלעזר הכוהן כאשר ציווה י-הוה את משה
 וממחצית בני ישראל אשר חצה משה מן האנשים הצובאים
 ותהי מחצת העדה מן הצאן שלוש מאות אלף ושלושים אלף שבעת אלפים וחמש מאות
 ובקר שישה ושלושים אלף
 וחמורים שלושים אלף וחמש מאות
 ונפש אדם שישה עשר אלף
 וייקח משה ממחצית בני ישראל את האחוז אחד מן החמישים מן האדם ומן הבהמה וייתן אותם ללויים שומרי משמרת משכן י-הוה כאשר ציווה י-הוה את משה
 ויקרבו אל משה הפקודים אשר לאלפי הצבא שרי האלפים ושרי המאות
 ויאמרו אל משה עבדיך נשאו את ראש אנשי המלחמה אשר בידנו ולא נפקד ממנו איש
 ונקרב את קרבן י-הוה איש אשר מצא כלי זהב אצעדה וצמיד טבעת עגיל וכומז לכפר על נפשותינו לפני י-הוה
 וייקח משה ואלעזר הכוהן את הזהב מאיתם כול כלי מעשה
 ויהי כל זהב התרומה אשר הרימו לי-הוה שישה עשר אלף שבע מאות וחמישים שקל מאת שרי האלפים ומאת שרי המאות
 אנשי הצבא בזזו איש לו
 וייקח משה ואלעזר הכוהן את הזהב מאת שרי האלפים והמאות ויביאו אותו אל אוהל מועד זיכרון לבני ישראל לפני י-הוה 
 ומקנה רב היה לבני ראובן ולבני גד עצום מאוד ויראו את ארץ יעזר ואת ארץ גלעד והנה המקום מקום מקנה
 ויבואו בני גד ובני ראובן ויאמרו אל משה ואל אלעזר הכוהן ואל נשיאי העדה לאמור
 עטרות ודיבון ויעזר ונמרה וחשבון ואלעלה ושבם ונבו ובעון
 הארץ אשר הכה י-הוה לפני עדת ישראל ארץ מקנה היא ולעבדיך מקנה 
 ויאמרו אם מצאנו חן בעיניך יותן את הארץ הזאת לעבדיך לאחוזה אל תעבירנו את הירדן
 ויאמר משה לבני גד ולבני ראובן האחיכם יבואו למלחמה ואתם תשבו פה
 ולמה תניאון את לב בני ישראל מעבור אל הארץ אשר נתן להם י-הוה
 כה עשו אבותיכם בשולחי אותם מקדש ברנע לראות את הארץ
 ויעלו עד נחל אשכול ויראו את הארץ ויניאו את לב בני ישראל לבלתי בוא אל הארץ אשר נתן להם י-הוה
 וייחר אף י-הוה ביום ההוא ויישבע לאמור
 אם יראו האנשים העולים ממצריים מבן עשרים שנה ומעלה את האדמה אשר נשבעתי לאברהם ליצחק וליעקוב כי לא מילאו אחריי
 בלתי כלב בן יפונה הקניזי ויהושוע בן נון כי מילאו אחרי י-הוה
 וייחר אף י-הוה בישראל ויניעם במדבר ארבעים שנה עד תום כל הדור העושה הרע בעיני י-הוה
 והנה קמתם תחת אבותיכם תרבות אנשים חטאים לספות עוד על חרון אף י-הוה אל ישראל
 כי תשובון מאחריו ויסף עוד להניחו במדבר ושיחתם לכל העם הזה 
 וייגשו אליו ויאמרו גדרות צאן נבנה למקננו פה וערים לטפנו
 ואנחנו ניחלץ חושים לפני בני ישראל עד אשר אם הביאונום אל מקומם וישב טפנו בערי המבצר מפני יושבי הארץ
 לא נשוב אל בתינו עד התנחל בני ישראל איש נחלתו
 כי לא ננחל איתם מעבר לירדן והלאה כי באה נחלתנו אלינו מעבר הירדן מזרחה 
 ויאמר אליהם משה אם תעשון את הדבר הזה אם תיחלצו לפני י-הוה למלחמה
 ועבר לכם כל חלוץ את הירדן לפני י-הוה עד הורישו את אויביו מפניו
 ונכבשה הארץ לפני י-הוה ואחר תשובו והייתם נקיים מי-הוה ומישראל והייתה הארץ הזאת לכם לאחוזה לפני י-הוה
 ואם לא תעשון כן הנה חטאתם לי-הוה ודעו חטאתכם אשר תמצא אתכם
 בנו לכם ערים לטפכם וגדרות לצונאכם והיוצא מפיכם תעשו
 ויאמר בני גד ובני ראובן אל משה לאמור עבדיך יעשו כאשר אדוני מצווה
 טפנו נשינו מקננו וכל בהמתנו יהיו שם בערי הגלעד
 ועבדיך יעברו כל חלוץ צבא לפני י-הוה למלחמה כאשר אדוני דובר
 ויצו להם משה את אלעזר הכוהן ואת יהושוע בן נון ואת ראשי אבות המטות לבני ישראל
 ויאמר משה אליהם אם יעברו בני גד ובני ראובן איתכם את הירדן כל חלוץ למלחמה לפני י-הוה ונכבשה הארץ לפניכם ונתתם להם את ארץ הגלעד לאחוזה
 ואם לא יעברו חלוצים איתכם ונאחזו בתוככם בארץ כנען
 ויענו בני גד ובני ראובן לאמור את אשר דיבר י-הוה אל עבדיך כן נעשה
 נחנו נעבור חלוצים לפני י-הוה ארץ כנען ואיתנו אחוזת נחלתנו מעבר לירדן
 וייתן להם משה לבני גד ולבני ראובן ולחצי שבט מנשה בן יוסף את ממלכת סיחון מלך האמורי ואת ממלכת עוג מלך הבשן הארץ לעריה בגבולות ערי הארץ סביב
 ויבנו בני גד את דיבון ואת עטרות ואת ערוער
 ואת עטרות שופן ואת יעזר ויוגבהה
 ואת בית נמרה ואת בית הרן ערי מבצר וגדרות צאן
 ובני ראובן בנו את חשבון ואת אלעלה ואת קריתיים
 ואת נבו ואת בעל מעון מוסבות שם ואת שבמה ויקראו בשמות את שמות הערים אשר בנו
 וילכו בני מכיר בן מנשה גלעדה וילכדוה ויורש את האמורי אשר בה
 וייתן משה את הגלעד למכיר בן מנשה ויישב בה
 ויאיר בן מנשה הלך וילכוד את חוותיהם ויקרא אתהן חוות יאיר
 ונובח הלך וילכוד את קנת ואת בנותיה ויקרא לה נובח בשמו 
 אלה מסעי בני ישראל אשר יצאו מארץ מצריים לצבאותם ביד משה ואהרון
 ויכתוב משה את מוצאיהם למסעיהם על פי י-הוה ואלה מסעיהם למוצאיהם
 ויסעו מרעמסס בחודש הראשון בחמישה עשר יום לחודש הראשון ממוחרת הפסח יצאו בני ישראל ביד רמה לעיני כל מצריים
 ומצריים מקברים את אשר הכה י-הוה בהם כל בכור ובא-לוהיהם עשה י-הוה שפטים
 ויסעו בני ישראל מרעמסס ויחנו בסוכות
 ויסעו מסוכות ויחנו באיתם אשר בקצה המדבר
 ויסעו מאיתם וישב על פי החירות אשר על פני בעל צפון ויחנו לפני מגדול
 ויסעו מפני החירות ויעברו בתוך הים המדברה וילכו דרך שלושת ימים במדבר איתם ויחנו במרה
 ויסעו ממרה ויבואו אילימה ובאילים שתים עשרה עינות מים ושבעים תמרים ויחנו שם
 ויסעו מאילים ויחנו על ים סוף
 ויסעו מים סוף ויחנו במדבר סין
 ויסעו ממדבר סין ויחנו בדופקה
 ויסעו מדופקה ויחנו באלוש
 ויסעו מאלוש ויחנו ברפידים ולא היה שם מים לעם לשתות
 ויסעו מרפידים ויחנו במדבר סיניי
 ויסעו ממדבר סיניי ויחנו בקברות התאווה
 ויסעו מקברות התאווה ויחנו בחצרות
 ויסעו מחצרות ויחנו ברתמה
 ויסעו מרתמה ויחנו ברימון פרץ
 ויסעו מרימון פרץ ויחנו בלבנה
 ויסעו מלבנה ויחנו בריסה
 ויסעו מריסה ויחנו בקהלתה
 ויסעו מקהלתה ויחנו בהר שפר
 ויסעו מהר שפר ויחנו בחרדה
 ויסעו מחרדה ויחנו במקהלות
 ויסעו ממקהלות ויחנו בתחת
 ויסעו מתחת ויחנו בתרח
 ויסעו מתרח ויחנו במתקה
 ויסעו ממתקה ויחנו בחשמונה
 ויסעו מחשמונה ויחנו במוסרות
 ויסעו ממוסרות ויחנו בבני יעקן
 ויסעו מבני יעקן ויחנו בחור הגדגד
 ויסעו מחור הגדגד ויחנו ביוטבתה
 ויסעו מיוטבתה ויחנו בעברונה
 ויסעו מעברונה ויחנו בעציון גבר
 ויסעו מעציון גבר ויחנו במדבר צין היא קדש
 ויסעו מקדש ויחנו בהור ההר בקצה ארץ אדום
 ויעל אהרון הכוהן אל הור ההר על פי י-הוה וימת שם בשנת הארבעים לצאת בני ישראל מארץ מצריים בחודש החמישי באחד לחודש
 ואהרון בן שלוש ועשרים ומאת שנה במותו בהור ההר 
 וישמע הכנעני מלך ערד והוא יושב בנגב בארץ כנען בבוא בני ישראל
 ויסעו מהור ההר ויחנו בצלמונה
 ויסעו מצלמונה ויחנו בפונון
 ויסעו מפונון ויחנו באובות
 ויסעו מאובות ויחנו בעיי העברים בגבול מואב
 ויסעו מעיים ויחנו בדיבון גד
 ויסעו מדיבון גד ויחנו בעלמון דבלתיימה
 ויסעו מעלמון דבלתיימה ויחנו בהרי העברים לפני נבו
 ויסעו מהרי העברים ויחנו בערבות מואב על ירדן ירחו
 ויחנו על הירדן מבית הישימות עד אביל השיטים בערבות מואב 
 וידבר י-הוה אל משה בערבות מואב על ירדן ירחו לאמור
 דבר אל בני ישראל ואמרת אליהם כי אתם עוברים את הירדן אל ארץ כנען
 והורשתם את כל יושבי הארץ מפניכם ואיבדתם את כל משכייותם ואת כל צלמי מסכותם תאבדו ואת כל במותם תשמידו
 והורשתם את הארץ וישבתם בה כי לכם נתתי את הארץ לרשת אותה
 והתנחלתם את הארץ בגורל למשפחותיכם לרב תרבו את נחלתו ולמעט תמעיט את נחלתו אל אשר ייצא לו שמה הגורל לו יהיה למטות אבותיכם תתנחלו
 ואם לא תורישו את יושבי הארץ מפניכם והיה אשר תותירו מהם לשיכים בעיניכם ולצנינים בצידיכם וצררו אתכם על הארץ אשר אתם יושבים בה
 והיה כאשר דימיתי לעשות להם אעשה לכם 
 וידבר י-הוה אל משה לאמור
 צו את בני ישראל ואמרת אליהם כי אתם באים אל הארץ כנען זאת הארץ אשר תיפול לכם בנחלה ארץ כנען לגבולותיה
 והיה לכם פאת נגב ממדבר צין על ידי אדום והיה לכם גבול נגב מקצה ים המלח קדמה
 ונסב לכם הגבול מנגב למעלה עקרבים ועבר צינה והיו תוצאותיו מנגב לקדש ברנע ויצא חצר אדר ועבר עצמונה
 ונסב הגבול מעצמון נחלה מצריים והיו תוצאותיו הימה
 וגבול ים והיה לכם הים הגדול וגבול זה יהיה לכם גבול ים
 וזה יהיה לכם גבול צפון מן הים הגדול תתאו לכם הור ההר
 מהור ההר תתאו לבוא חמת והיו תוצאות הגבול צדדה
 ויצא הגבול זפרונה והיו תוצאותיו חצר עינן זה יהיה לכם גבול צפון
 והתאוויתם לכם לגבול קדמה מחצר עינן שפמה
 וירד הגבול משפם הרבלה מקדם לעין וירד הגבול ומחה על כתף ים כינרת קדמה
 וירד הגבול הירדנה והיו תוצאותיו ים המלח זאת תהיה לכם הארץ לגבולותיה סביב
 ויצו משה את בני ישראל לאמור זאת הארץ אשר תתנחלו אותה בגורל אשר ציווה י-הוה לתת לתשעת המטות וחצי המטה
 כי לקחו מטה בני הראובני לבית אבותם ומטה בני הגדי לבית אבותם וחצי מטה מנשה לקחו נחלתם
 שני המטות וחצי המטה לקחו נחלתם מעבר לירדן ירחו קדמה מזרחה 
 וידבר י-הוה אל משה לאמור
 אלה שמות האנשים אשר ינחלו לכם את הארץ אלעזר הכוהן ויהושוע בן נון
 ונשיא אחד נשיא אחד ממטה תקחו לנחול את הארץ
 ואלה שמות האנשים למטה יהודה כלב בן יפונה
 ולמטה בני שמעון שמואל בן עמיהוד
 למטה בנימין אלידד בן כסלון
 ולמטה בני דן נשיא בוקי בן יוגלי
 לבני יוסף למטה בני מנשה נשיא חניאל בן איפוד
 ולמטה בני אפריים נשיא קמואל בן שפטן
 ולמטה בני זבולון נשיא אליצפן בן פרנך
 ולמטה בני יששכר נשיא פלטיאל בן עזן
 ולמטה בני אשר נשיא אחיהוד בן שלומי
 ולמטה בני נפתלי נשיא פדהאל בן עמיהוד
 אלה אשר ציווה י-הוה לנחל את בני ישראל בארץ כנען 
 וידבר י-הוה אל משה בערבות מואב על ירדן ירחו לאמור
 צו את בני ישראל ונתנו ללויים מנחלת אחוזתם ערים לשבת ומגרש לערים סביבותיהם תיתנו ללויים
 והיו הערים להם לשבת ומגרשיהם יהיו לבהמתם ולרכושם ולכול חיתם
 ומגרשי הערים אשר תיתנו ללויים מקיר העיר וחוצה אלף אמה סביב
 ומדותם מחוץ לעיר את פאת קדמה אלפיים באמה ואת פאת נגב אלפיים באמה ואת פאת ים אלפיים באמה ואת פאת צפון אלפיים באמה והעיר בתווך זה יהיה להם מגרשי הערים
 ואת הערים אשר תיתנו ללויים את שש ערי המקלט אשר תיתנו לנוס שמה הרוצח ועליהם תיתנו ארבעים ושתיים עיר
 כל הערים אשר תיתנו ללויים ארבעים ושמונה עיר אתהן ואת מגרשיהן
 והערים אשר תיתנו מאחוזת בני ישראל מאת הרב תרבו ומאת המעט תמעיטו איש כפי נחלתו אשר ינחלו ייתן מעריו ללויים 
 וידבר י-הוה אל משה לאמור
 דבר אל בני ישראל ואמרת אליהם כי אתם עוברים את הירדן ארצה כנען
 והקריתם לכם ערים ערי מקלט תהיינה לכם ונס שמה רוצח מכה נפש בשגגה
 והיו לכם הערים למקלט מגואל ולא ימות הרוצח עד עומדו לפני העדה למשפט
 והערים אשר תיתנו שש ערי מקלט תהיינה לכם
 את שלוש הערים תיתנו מעבר לירדן ואת שלוש הערים תיתנו בארץ כנען ערי מקלט תהיינה
 לבני ישראל ולגר ולתושב בתוכם תהיינה שש הערים האלה למקלט לנוס שמה כל מכה נפש בשגגה
 ואם בכלי ברזל הכהו וימות רוצח הוא מות יומת הרוצח
 ואם באבן יד אשר ימות בה הכהו וימות רוצח הוא מות יומת הרוצח
 או בכלי עץ יד אשר ימות בו הכהו וימות רוצח הוא מות יומת הרוצח
 גואל הדם הוא ימית את הרוצח בפגעו בו הוא ימיתנו
 ואם בשנאה יהדופנו או השליך עליו בצדייה וימות
 או באיבה הכהו בידו וימות מות יומת המכה רוצח הוא גואל הדם ימית את הרוצח בפגעו בו
 ואם בפתע בלא איבה הדפו או השליך עליו כל כלי בלא צדייה
 או בכל אבן אשר ימות בה בלא ראות ויפל עליו וימות והוא לא אויב לו ולא מבקש רעתו
 ושפטו העדה בין המכה ובין גואל הדם על המשפטים האלה
 והצילו העדה את הרוצח מיד גואל הדם והשיבו אותו העדה אל עיר מקלטו אשר נס שמה וישב בה עד מות הכוהן הגדול אשר משח אותו בשמן הקודש
 ואם יצוא ייצא הרוצח את גבול עיר מקלטו אשר ינוס שמה
 ומצא אותו גואל הדם מחוץ לגבול עיר מקלטו ורצח גואל הדם את הרוצח אין לו דם
 כי בעיר מקלטו יישב עד מות הכוהן הגדול ואחרי מות הכוהן הגדול ישוב הרוצח אל ארץ אחוזתו
 והיו אלה לכם לחוקת משפט לדורותיכם בכול מושבותיכם
 כל מכה נפש לפי עדים ירצח את הרוצח ועד אחד לא יענה בנפש למות
 ולא תקחו כופר לנפש רוצח אשר הוא רשע למות כי מות יומת
 ולא תקחו כופר לנוס אל עיר מקלטו לשוב לשבת בארץ עד מות הכוהן
 ולא תחניפו את הארץ אשר אתם בה כי הדם הוא יחניף את הארץ ולארץ לא יכופר לדם אשר שופך בה כי אם בדם שופכו
 ולא תטמא את הארץ אשר אתם יושבים בה אשר אני שוכן בתוכה כי אני י-הוה שוכן בתוך בני ישראל 
 ויקרבו ראשי האבות למשפחת בני גלעד בן מכיר בן מנשה ממשפחות בני יוסף וידברו לפני משה ולפני הנשיאים ראשי אבות לבני ישראל
 ויאמרו את אדוני ציווה י-הוה לתת את הארץ בנחלה בגורל לבני ישראל ואדוני צווה בי-הוה לתת את נחלת צלופחד אחינו לבנותיו
 והיו לאחד מבני שבטי בני ישראל לנשים ונגרעה נחלתן מנחלת אבותינו ונוסף על נחלת המטה אשר תהיינה להם ומגורל נחלתנו ייגרע
 ואם יהיה היובל לבני ישראל ונוספה נחלתן על נחלת המטה אשר תהיינה להם ומנחלת מטה אבותינו ייגרע נחלתן
 ויצו משה את בני ישראל על פי י-הוה לאמור כן מטה בני יוסף דוברים
 זה הדבר אשר ציווה י-הוה לבנות צלופחד לאמור לטוב בעיניהם תהיינה לנשים אך למשפחת מטה אביהם תהיינה לנשים
 ולא תיסוב נחלה לבני ישראל ממטה אל מטה כי איש בנחלת מטה אבותיו ידבקו בני ישראל
 וכל בת יורשת נחלה ממטות בני ישראל לאחד ממשפחת מטה אביה תהיה לאישה למען יירשו בני ישראל איש נחלת אבותיו
 ולא תיסוב נחלה ממטה למטה אחר כי איש בנחלתו ידבקו מטות בני ישראל
 כאשר ציווה י-הוה את משה כן עשו בנות צלופחד
 ותהיינה מחלה תרצה וחוגלה ומלכה ונועה בנות צלופחד לבני דודיהן לנשים
 ממשפחות בני מנשה בן יוסף היו לנשים ותהי נחלתן על מטה משפחת אביהן
 אלה המצוות והמשפטים אשר ציווה יהוה ביד משה אל בני ישראל בערבות מואב על ירדן ירחו
