  שמות 
 ואלה שמות בני ישראל הבאים מצריימה את יעקוב איש וביתו באו
 ראובן שמעון לוי ויהודה
 יששכר זבולון ובנימין
 דן ונפתלי גד ואשר
 ויהי כל נפש יוצאי ירך יעקוב שבעים נפש ויוסף היה במצריים
 וימת יוסף וכל אחיו וכול הדור ההוא
 ובני ישראל פרו וישרצו וירבו ויעצמו במאוד מאוד ותימלא הארץ אותם 
 ויקם מלך חדש על מצריים אשר לא ידע את יוסף
 ויאמר אל עמו הנה עם בני ישראל רב ועצום ממנו
 הבה נתחכמה לו פן ירבה והיה כי תקראנה מלחמה ונוסף גם הוא על שונאינו ונלחם בנו ועלה מן הארץ
 וישימו עליו שרי מיסים למען ענותו בסבלותם וייבן ערי מסכנות לפרעה את פיתום ואת רעמסס
 וכאשר יענו אותו כן ירבה וכן יפרוץ ויקוצו מפני בני ישראל
 ויעבידו מצריים את בני ישראל בפרך
 וימררו את חייהם בעבודה קשה בחומר ובלבינים ובכל עבודה בשדה את כל עבודתם אשר עבדו בהם בפרך
 ויאמר מלך מצריים למיילדות העברייות אשר שם האחת שפרה ושם השנית פועה
 ויאמר ביילדכן את העברייות וראיתן על האובניים אם בן הוא והמיתן אותו ואם בת היא וחיה
 ותיראנה המיילדות את הא-לוהים ולא עשו כאשר דיבר אליהן מלך מצריים ותחיינה את הילדים
 ויקרא מלך מצריים למיילדות ויאמר להן מדוע עשיתן הדבר הזה ותחיינה את הילדים
 ותאמרנה המיילדות אל פרעה כי לא כנשים המצרייות העברייות כי חיות הנה בטרם תבוא אליהן המיילדת וילדו
 וייטב א-לוהים למיילדות ויירב העם ויעצמו מאוד
 ויהי כי יראו המיילדות את הא-לוהים ויעש להם בתים
 ויצו פרעה לכל עמו לאמור כל הבן היילוד היאורה תשליכוהו וכל הבת תחייון 
 וילך איש מבית לוי וייקח את בת לוי
 ותהר האישה ותלד בן ותרא אותו כי טוב הוא ותצפנהו שלושה ירחים
 ולא יכלה עוד הצפינו ותיקח לו תיבת גומא ותחמרה בחמר ובזפת ותשם בה את הילד ותשם בסוף על שפת היאור
 ותיתצב אחותו מרחוק לדעה מה ייעשה לו
 ותרד בת פרעה לרחוץ על היאור ונערותיה הולכות על יד היאור ותרא את התיבה בתוך הסוף ותשלח את אמתה ותיקחהא
 ותפתח ותראהו את הילד והנה נער בוכה ותחמול עליו ותאמר מילדי העברים זה
 ותאמר אחותו אל בת פרעה האלך וקראתי לך אישה מינקת מן העברייות ותיניק לך את הילד
 ותאמר לה בת פרעה לכי ותלך העלמה ותקרא את אם הילד
 ותאמר לה בת פרעה היליכי את הילד הזה והיניקיהו לי ואני אתן את שכרך ותיקח האישה הילד ותניקהו
 ויגדל הילד ותביאהו לבת פרעה ויהי לה לבן ותקרא שמו משה ותאמר כי מן המים משיתיהו
 ויהי בימים ההם ויגדל משה וייצא אל אחיו וירא בסבלותם וירא איש מצרי מכה איש עברי מאחיו
 וייפן כה וכה וירא כי אין איש ויך את המצרי ויטמנהו בחול
 וייצא ביום השני והנה שני אנשים עברים ניצים ויאמר לרשע למה תכה ריעך
 ויאמר מי שמך לאיש שר ושופט עלינו הלהורגני אתה אומר כאשר הרגת את המצרי ויירא משה ויאמר אכן נודע הדבר
 וישמע פרעה את הדבר הזה ויבקש להרוג את משה ויברח משה מפני פרעה ויישב בארץ מדיין ויישב על הבאר
 ולכוהן מדיין שבע בנות ותבואנה ותדלינה ותמלאנה את הרהטים להשקות צאן אביהן
 ויבואו הרועים ויגרשום ויקם משה ויושיען וישק את צאנם
 ותבואנה אל רעואל אביהן ויאמר מדוע מיהרתן בוא היום
 ותאמרנה איש מצרי הצילנו מיד הרועים וגם דלה דלה לנו וישק את הצאן
 ויאמר אל בנותיו ואיו למה זה עזבתן את האיש קראן לו ויאכל לחם
 ויואל משה לשבת את האיש וייתן את ציפורה בתו למשה
 ותלד בן ויקרא את שמו גרשום כי אמר גר הייתי בארץ נוכרייה 
 ויהי בימים הרבים ההם וימת מלך מצריים וייאנחו בני ישראל מן העבודה ויזעקו ותעל שוועתם אל הא-לוהים מן העבודה
 וישמע א-לוהים את נאקתם ויזכור א-לוהים את בריתו את אברהם את יצחק ואת יעקוב
 וירא א-לוהים את בני ישראל ויידע א-לוהים 
 ומשה היה רועה את צאן יתרו חותנו כוהן מדיין וינהג את הצאן אחר המדבר ויבוא אל הר הא-לוהים חורבה
 ויירא מלאך י-הוה אליו בלבת אש מתוך הסנה וירא והנה הסנה בוער באש והסנה איננו אוכל
 ויאמר משה אסורה נא ואראה את המראה הגדול הזה מדוע לא יבער הסנה
 וירא י-הוה כי סר לראות ויקרא אליו א-לוהים מתוך הסנה ויאמר משה משה ויאמר הנני
 ויאמר אל תקרב הלום של נעליך מעל רגליך כי המקום אשר אתה עומד עליו אדמת קודש הוא
 ויאמר אנוכי א-לוהי אביך א-לוהי אברהם א-לוהי יצחק וא-לוהי יעקוב ויסתר משה פניו כי ירא מהביט אל הא-לוהים
 ויאמר י-הוה ראה ראיתי את עוני עמי אשר במצריים ואת צעקתם שמעתי מפני נוגשיו כי ידעתי את מכאוביו
 וארד להצילו מיד מצריים ולהעלותו מן הארץ ההיא אל ארץ טובה ורחבה אל ארץ זבת חלב ודבש אל מקום הכנעני והחיתי והאמורי והפריזי והחיווי והיבוסי
 ועתה הנה צעקת בני ישראל באה אליי וגם ראיתי את הלחץ אשר מצריים לוחצים אותם
 ועתה לכה ואשלחך אל פרעה והוצא את עמי בני ישראל ממצריים
 ויאמר משה אל הא-לוהים מי אנוכי כי אלך אל פרעה וכי אוציא את בני ישראל ממצריים
 ויאמר כי אהיה עימך וזה לך האות כי אנוכי שלחתיך בהוציאך את העם ממצריים תעבדון את הא-לוהים על ההר הזה
 ויאמר משה אל הא-לוהים הנה אנוכי בא אל בני ישראל ואמרתי להם א-לוהי אבותיכם שלחני אליכם ואמרו לי מה שמו מה אומר אליהם
 ויאמר א-לוהים אל משה אהיה אשר אהיה ויאמר כה תאמר לבני ישראל אהיה שלחני אליכם
 ויאמר עוד א-לוהים אל משה כה תאמר אל בני ישראל י-הוה א-לוהי אבותיכם א-לוהי אברהם א-לוהי יצחק וא-לוהי יעקוב שלחני אליכם זה שמי לעולם וזה זכרי לדור דור
 לך ואספת את זקני ישראל ואמרת אליהם י-הוה א-לוהי אבותיכם נראה אליי א-לוהי אברהם יצחק ויעקוב לאמור פקוד פקדתי אתכם ואת העשוי לכם במצריים
 ואומר אעלה אתכם מעוני מצריים אל ארץ הכנעני והחיתי והאמורי והפריזי והחיווי והיבוסי אל ארץ זבת חלב ודבש
 ושמעו לקולך ובאת אתה וזקני ישראל אל מלך מצריים ואמרתם אליו י-הוה א-לוהי העבריים נקרה עלינו ועתה נלכה נא דרך שלושת ימים במדבר ונזבחה לי-הוה א-לוהינו
 ואני ידעתי כי לא ייתן אתכם מלך מצריים להלוך ולא ביד חזקה
 ושלחתי את ידי והכיתי את מצריים בכול נפלאותיי אשר אעשה בקרבו ואחרי כן ישלח אתכם
 ונתתי את חן העם הזה בעיני מצריים והיה כי תלכון לא תלכו ריקם
 ושאלה אישה משכנתה ומגרת ביתה כלי כסף וכלי זהב ושמלות ושמתם על בניכם ועל בנותיכם וניצלתם את מצריים
 ויען משה ויאמר והן לא יאמינו לי ולא ישמעו בקולי כי יאמרו לא נראה אליך י-הוה
 ויאמר אליו י-הוה מה זה בידך ויאמר מטה
 ויאמר השליכהו ארצה וישליכהו ארצה ויהי לנחש וינס משה מפניו
 ויאמר י-הוה אל משה שלח ידך ואחוז בזנבו וישלח ידו ויחזק בו ויהי למטה בכפו
 למען יאמינו כי נראה אליך י-הוה א-לוהי אבותם א-לוהי אברהם א-לוהי יצחק וא-לוהי יעקוב
 ויאמר י-הוה לו עוד הבא נא ידך בחיקך ויבא ידו בחיקו ויוציאה והנה ידו מצורעת כשלג
 ויאמר השב ידך אל חיקך וישב ידו אל חיקו ויוציאה מחיקו והנה שבה כבשרו
 והיה אם לא יאמינו לך ולא ישמעו לקול האות הראשון והאמינו לקול האות האחרון
 והיה אם לא יאמינו גם לשני האותות האלה ולא ישמעון לקולך ולקחת ממימי היאור ושפכת היבשה והיו המים אשר תיקח מן היאור והיו לדם ביבשת
 ויאמר משה אל י-הוה בי א-דוניי לא איש דברים אנוכי גם מתמול גם משלשום גם מאז דברך אל עבדך כי כבד פה וכבד לשון אנוכי
 ויאמר י-הוה אליו מי שם פה לאדם או מי ישום אילם או חירש או פיקח או עיוור הלוא אנוכי י-הוה
 ועתה לך ואנוכי אהיה עם פיך והוריתיך אשר תדבר
 ויאמר בי א-דוניי שלח נא ביד תשלח
 וייחר אף י-הוה במשה ויאמר הלוא אהרון אחיך הלוי ידעתי כי דבר ידבר הוא וגם הנה הוא יוצא לקראתך וראך ושמח בליבו
 ודיברת אליו ושמת את הדברים בפיו ואנוכי אהיה עם פיך ועם פיהו והוריתי אתכם את אשר תעשון
 ודיבר הוא לך אל העם והיה הוא יהיה לך לפה ואתה תהיה לו לא-לוהים
 ואת המטה הזה תיקח בידך אשר תעשה בו את האותות 
 וילך משה וישב אל יתר חותנו ויאמר לו אלכה נא ואשובה אל אחיי אשר במצריים ואראה העודם חיים ויאמר יתרו למשה לך לשלום
 ויאמר י-הוה אל משה במדיין לך שוב מצריים כי מתו כל האנשים המבקשים את נפשך
 וייקח משה את אשתו ואת בניו וירכיבם על החמור וישב ארצה מצריים וייקח משה את מטה הא-לוהים בידו
 ויאמר י-הוה אל משה בלכתך לשוב מצריימה ראה כל המופתים אשר שמתי בידך ועשיתם לפני פרעה ואני אחזק את ליבו ולא ישלח את העם
 ואמרת אל פרעה כה אמר י-הוה בני בכורי ישראל
 ואומר אליך שלח את בני ויעבדני ותמאן לשלחו הנה אנוכי הורג את בנך בכורך
 ויהי בדרך במלון ויפגשהו י-הוה ויבקש המיתו
 ותיקח ציפורה צור ותכרות את עורלת בנה ותגע לרגליו ותאמר כי חתן דמים אתה לי
 ויירף ממנו אז אמרה חתן דמים למולות 
 ויאמר י-הוה אל אהרון לך לקראת משה המדברה וילך ויפגשהו בהר הא-לוהים ויישק לו
 ויגד משה לאהרון את כל דברי י-הוה אשר שלחו ואת כל האותות אשר ציווהו
 וילך משה ואהרון ויאספו את כל זקני בני ישראל
 וידבר אהרון את כל הדברים אשר דיבר י-הוה אל משה ויעש האותות לעיני העם
 ויאמן העם וישמעו כי פקד י-הוה את בני ישראל וכי ראה את עוניים וייקדו וישתחוו
 ואחר באו משה ואהרון ויאמרו אל פרעה כה אמר י-הוה א-לוהי ישראל שלח את עמי ויחוגו לי במדבר
 ויאמר פרעה מי י-הוה אשר אשמע בקולו לשלח את ישראל לא ידעתי את י-הוה וגם את ישראל לא אשלח
 ויאמרו א-לוהי העברים נקרא עלינו נלכה נא דרך שלושת ימים במדבר ונזבחה לי-הוה א-לוהינו פן יפגענו בדבר או בחרב
 ויאמר אליהם מלך מצריים למה משה ואהרון תפריעו את העם ממעשיו לכו לסבלותיכם
 ויאמר פרעה הן רבים עתה עם הארץ והשבתם אותם מסבלותם
 ויצו פרעה ביום ההוא את הנוגשים בעם ואת שוטריו לאמור
 לא תוסיפון לתת תבן לעם ללבון הלבינים כתמול שלשום הם ילכו וקוששו להם תבן
 ואת מתכונת הלבינים אשר הם עושים תמול שלשום תשימו עליהם לא תגרעו ממנו כי נרפים הם על כן הם צועקים לאמור נלכה נזבחה לא-לוהינו
 תכבד העבודה על האנשים ויעשו בה ואל ישעו בדברי שקר
 וייצאו נוגשי העם ושוטריו ויאמרו אל העם לאמור כה אמר פרעה אינני נותן לכם תבן
 אתם לכו קחו לכם תבן מאשר תמצאו כי אין נגרע מעבודתכם דבר
 ויפץ העם בכל ארץ מצריים לקושש קש לתבן
 והנוגשים אצים לאמור כלו מעשיכם דבר יום ביומו כאשר בהיות התבן
 ויוכו שוטרי בני ישראל אשר שמו עליהם נוגשי פרעה לאמור מדוע לא כיליתם חוקכם ללבון כתמול שלשום גם תמול גם היום
 ויבואו שוטרי בני ישראל ויצעקו אל פרעה לאמור למה תעשה כה לעבדיך
 תבן אין ניתן לעבדיך ולבינים אומרים לנו עשו והנה עבדיך מוכים וחטאת עמך
 ויאמר נרפים אתם נרפים על כן אתם אומרים נלכה נזבחה לי-הוה
 ועתה לכו עבדו ותבן לא יינתן לכם ותוכן לבינים תיתנו
 ויראו שוטרי בני ישראל אותם ברע לאמור לא תגרעו מלבניכם דבר יום ביומו
 ויפגעו את משה ואת אהרון ניצבים לקראתם בצאתם מאת פרעה
 ויאמרו אליהם ירא י-הוה עליכם וישפוט אשר הבאשתם את ריחנו בעיני פרעה ובעיני עבדיו לתת חרב בידם להורגנו
 וישב משה אל י-הוה ויאמר א-דוניי למה הרעות לעם הזה למה זה שלחתני
 ומאז באתי אל פרעה לדבר בשמך הרע לעם הזה והצל לא הצלת את עמך
 ויאמר י-הוה אל משה עתה תראה אשר אעשה לפרעה כי ביד חזקה ישלחם וביד חזקה יגרשם מארצו 
 וידבר א-לוהים אל משה ויאמר אליו אני י-הוה
 ואירא אל אברהם אל יצחק ואל יעקוב באל ש-דיי ושמי י-הוה לא נודעתי להם
 וגם הקימותי את בריתי איתם לתת להם את ארץ כנען את ארץ מגוריהם אשר גרו בה
 וגם אני שמעתי את נאקת בני ישראל אשר מצריים מעבידים אותם ואזכור את בריתי
 לכן אמור לבני ישראל אני י-הוה והוצאתי אתכם מתחת סבלות מצריים והצלתי אתכם מעבודתם וגאלתי אתכם בזרוע נטויה ובשפטים גדולים
 ולקחתי אתכם לי לעם והייתי לכם לא-לוהים וידעתם כי אני י-הוה א-לוהיכם המוציא אתכם מתחת סבלות מצריים
 והבאתי אתכם אל הארץ אשר נשאתי את ידי לתת אותה לאברהם ליצחק וליעקוב ונתתי אותה לכם מורשה אני י-הוה
 וידבר משה כן אל בני ישראל ולא שמעו אל משה מקוצר רוח ומעבודה קשה 
 וידבר י-הוה אל משה לאמור
 בוא דבר אל פרעה מלך מצריים וישלח את בני ישראל מארצו
 וידבר משה לפני י-הוה לאמור הן בני ישראל לא שמעו אליי ואיך ישמעני פרעה ואני ערל שפתיים 
 וידבר י-הוה אל משה ואל אהרון ויצוום אל בני ישראל ואל פרעה מלך מצריים להוציא את בני ישראל מארץ מצריים 
 אלה ראשי בית אבותם בני ראובן בכור ישראל חנוך ופלוא חצרון וכרמי אלה משפחות ראובן
 ובני שמעון ימואל וימין ואוהד ויכין וצוחר ושאול בן הכנענית אלה משפחות שמעון
 ואלה שמות בני לוי לתולדותם גרשון וקהת ומררי ושני חיי לוי שבע ושלושים ומאת שנה
 בני גרשון לבני ושמעי למשפחותם
 ובני קהת עמרם ויצהר וחברון ועוזיאל ושני חיי קהת שלוש ושלושים ומאת שנה
 ובני מררי מחלי ומושי אלה משפחות הלוי לתולדותם
 וייקח עמרם את יוכבד דודתו לו לאישה ותלד לו את אהרון ואת משה ושני חיי עמרם שבע ושלושים ומאת שנה
 ובני יצהר קורח ונפג וזכרי
 ובני עוזיאל מישאל ואלצפן וסתרי
 וייקח אהרון את אלישבע בת עמינדב אחות נחשון לו לאישה ותלד לו את נדב ואת אביהוא את אלעזר ואת איתמר
 ובני קורח אסיר ואלקנה ואביאסף אלה משפחות הקורחי
 ואלעזר בן אהרון לקח לו מבנות פוטיאל לו לאישה ותלד לו את פינחס אלה ראשי אבות הלויים למשפחותם
 הוא אהרון ומשה אשר אמר י-הוה להם הוציאו את בני ישראל מארץ מצריים על צבאותם
 הם המדברים אל פרעה מלך מצריים להוציא את בני ישראל ממצריים הוא משה ואהרון
 ויהי ביום דיבר י-הוה אל משה בארץ מצריים 
 וידבר י-הוה אל משה לאמור אני י-הוה דבר אל פרעה מלך מצריים את כל אשר אני דובר אליך
 ויאמר משה לפני י-הוה הן אני ערל שפתיים ואיך ישמע אליי פרעה 
 ויאמר י-הוה אל משה ראה נתתיך א-לוהים לפרעה ואהרון אחיך יהיה נביאך
 אתה תדבר את כל אשר אצווך ואהרון אחיך ידבר אל פרעה ושילח את בני ישראל מארצו
 ואני אקשה את לב פרעה והרביתי את אותותיי ואת מופתיי בארץ מצריים
 ולא ישמע אליכם פרעה ונתתי את ידי במצריים והוצאתי את צבאותיי את עמי בני ישראל מארץ מצריים בשפטים גדולים
 וידעו מצריים כי אני י-הוה בנטותי את ידי על מצריים והוצאתי את בני ישראל מתוכם
 ויעש משה ואהרון כאשר ציווה י-הוה אותם כן עשו
 ומשה בן שמונים שנה ואהרון בן שלוש ושמונים שנה בדברם אל פרעה 
 ויאמר י-הוה אל משה ואל אהרון לאמור
 כי ידבר אליכם פרעה לאמור תנו לכם מופת ואמרת אל אהרון קח את מטך והשלך לפני פרעה יהי לתנין
 ויבוא משה ואהרון אל פרעה ויעשו כן כאשר ציווה י-הוה וישלך אהרון את מטהו לפני פרעה ולפני עבדיו ויהי לתנין
 ויקרא גם פרעה לחכמים ולמכשפים ויעשו גם הם חרטומי מצריים בלהטיהם כן
 וישליכו איש מטהו ויהיו לתנינים ויבלע מטה אהרון את מטותם
 ויחזק לב פרעה ולא שמע אליהם כאשר דיבר י-הוה 
 ויאמר י-הוה אל משה כבד לב פרעה מיאן לשלח העם
 לך אל פרעה בבוקר הנה יוצא המימה וניצבת לקראתו על שפת היאור והמטה אשר נהפך לנחש תיקח בידך
 ואמרת אליו י-הוה א-לוהי העברים שלחני אליך לאמור שלח את עמי ויעבדוני במדבר והנה לא שמעת עד כה
 כה אמר י-הוה בזאת תדע כי אני י-הוה הנה אנוכי מכה במטה אשר בידי על המים אשר ביאור ונהפכו לדם
 והדגה אשר ביאור תמות ובאש היאור ונלאו מצריים לשתות מים מן היאור 
 ויאמר י-הוה אל משה אמור אל אהרון קח מטך ונטה ידך על מימי מצריים על נהרותם על יאוריהם ועל אגמיהם ועל כל מקוה מימיהם ויהיו דם והיה דם בכל ארץ מצריים ובעצים ובאבנים
 ויעשו כן משה ואהרון כאשר ציווה י-הוה וירם במטה ויך את המים אשר ביאור לעיני פרעה ולעיני עבדיו וייהפכו כל המים אשר ביאור לדם
 והדגה אשר ביאור מתה ויבאש היאור ולא יכלו מצריים לשתות מים מן היאור ויהי הדם בכל ארץ מצריים
 ויעשו כן חרטומי מצריים בלטיהם ויחזק לב פרעה ולא שמע אליהם כאשר דיבר י-הוה
 וייפן פרעה ויבוא אל ביתו ולא שת ליבו גם לזאת
 ויחפרו כל מצריים סביבות היאור מים לשתות כי לא יכלו לשתות ממימי היאור
 ויימלא שבעת ימים אחרי הכות י-הוה את היאור 
 ויאמר י-הוה אל משה בוא אל פרעה ואמרת אליו כה אמר י-הוה שלח את עמי ויעבדוני
 ואם מאן אתה לשלח הנה אנוכי נוגף את כל גבולך בצפרדעים
 ושרץ היאור צפרדעים ועלו ובאו בביתך ובחדר משכבך ועל מיטתך ובבית עבדיך ובעמך ובתנוריך ובמשארותיך
 ובך ובעמך ובכל עבדיך יעלו הצפרדעים
 ויאמר י-הוה אל משה אמור אל אהרון נטה את ידך במטך על הנהרות על היאורים ועל האגמים והעל את הצפרדעים על ארץ מצריים
 ויט אהרון את ידו על מימי מצריים ותעל הצפרדע ותכס את ארץ מצריים
 ויעשו כן החרטומים בלטיהם ויעלו את הצפרדעים על ארץ מצריים
 ויקרא פרעה למשה ולאהרון ויאמר העתירו אל י-הוה ויסר הצפרדעים ממני ומעמי ואשלחה את העם ויזבחו לי-הוה
 ויאמר משה לפרעה התפאר עליי למתיי אעתיר לך ולעבדיך ולעמך להכרית הצפרדעים ממך ומבתיך רק ביאור תישארנה
 ויאמר למחר ויאמר כדברך למען תדע כי אין כי-הוה א-לוהינו
 וסרו הצפרדעים ממך ומבתיך ומעבדיך ומעמך רק ביאור תישארנה
 וייצא משה ואהרון מעם פרעה ויצעק משה אל י-הוה על דבר הצפרדעים אשר שם לפרעה
 ויעש י-הוה כדבר משה וימותו הצפרדעים מן הבתים מן החצרות ומן השדות
 ויצברו אותם חומרים חומרים ותבאש הארץ
 וירא פרעה כי הייתה הרווחה והכבד את ליבו ולא שמע אליהם כאשר דיבר י-הוה 
 ויאמר י-הוה אל משה אמור אל אהרון נטה את מטך והך את עפר הארץ והיה לכינים בכל ארץ מצריים
 ויעשו כן ויט אהרון את ידו במטהו ויך את עפר הארץ ותהי הכינם באדם ובבהמה כל עפר הארץ היה כינים בכל ארץ מצריים
 ויעשו כן החרטומים בלטיהם להוציא את הכינים ולא יכולו ותהי הכינם באדם ובבהמה
 ויאמרו החרטומים אל פרעה אצבע א-לוהים היא ויחזק לב פרעה ולא שמע אליהם כאשר דיבר י-הוה 
 ויאמר י-הוה אל משה השכם בבוקר והתייצב לפני פרעה הנה יוצא המימה ואמרת אליו כה אמר י-הוה שלח עמי ויעבדוני
 כי אם אינך משלח את עמי הנני משליח בך ובעבדיך ובעמך ובבתיך את הערוב ומלאו בתי מצריים את הערוב וגם האדמה אשר הם עליה
 והפליתי ביום ההוא את ארץ גושן אשר עמי עומד עליה לבלתי היות שם ערוב למען תדע כי אני י-הוה בקרב הארץ
 ושמתי פדות בין עמי ובין עמך למחר יהיה האות הזה
 ויעש י-הוה כן ויבוא ערוב כבד ביתה פרעה ובית עבדיו ובכל ארץ מצריים תישחת הארץ מפני הערוב
 ויקרא פרעה אל משה ולאהרון ויאמר לכו זבחו לא-לוהיכם בארץ
 ויאמר משה לא נכון לעשות כן כי תועבת מצריים נזבח לי-הוה א-לוהינו הן נזבח את תועבת מצריים לעיניהם ולא יסקלונו
 דרך שלושת ימים נלך במדבר וזבחנו לי-הוה א-לוהינו כאשר יאמר אלינו
 ויאמר פרעה אנוכי אשלח אתכם וזבחתם לי-הוה א-לוהיכם במדבר רק הרחק לא תרחיקו ללכת העתירו בעדי
 ויאמר משה הנה אנוכי יוצא מעימך והעתרתי אל י-הוה וסר הערוב מפרעה מעבדיו ומעמו מחר רק אל יוסף פרעה התל לבלתי שלח את העם לזבוח לי-הוה
 וייצא משה מעם פרעה ויעתר אל י-הוה
 ויעש י-הוה כדבר משה ויסר הערוב מפרעה מעבדיו ומעמו לא נשאר אחד
 ויכבד פרעה את ליבו גם בפעם הזאת ולא שילח את העם 
 ויאמר י-הוה אל משה בוא אל פרעה ודיברת אליו כה אמר י-הוה א-לוהי העברים שלח את עמי ויעבדוני
 כי אם מאן אתה לשלח ועודך מחזיק בם
 הנה יד י-הוה הויה במקנך אשר בשדה בסוסים בחמורים בגמלים בבקר ובצאן דבר כבד מאוד
 והפלה י-הוה בין מקנה ישראל ובין מקנה מצריים ולא ימות מכל לבני ישראל דבר
 וישם י-הוה מועד לאמור מחר יעשה י-הוה הדבר הזה בארץ
 ויעש י-הוה את הדבר הזה ממוחרת וימת כול מקנה מצריים וממקנה בני ישראל לא מת אחד
 וישלח פרעה והנה לא מת ממקנה ישראל עד אחד ויכבד לב פרעה ולא שילח את העם 
 ויאמר י-הוה אל משה ואל אהרון קחו לכם מלוא חופניכם פיח כבשן וזרקו משה השמיימה לעיני פרעה
 והיה לאבק על כל ארץ מצריים והיה על האדם ועל הבהמה לשחין פורח אבעבועות בכל ארץ מצריים
 ויקחו את פיח הכבשן ויעמדו לפני פרעה ויזרוק אותו משה השמיימה ויהי שחין אבעבועות פורח באדם ובבהמה
 ולא יכלו החרטומים לעמוד לפני משה מפני השחין כי היה השחין בחרטומים ובכל מצריים
 ויחזק י-הוה את לב פרעה ולא שמע אליהם כאשר דיבר י-הוה אל משה 
 ויאמר י-הוה אל משה השכם בבוקר והתייצב לפני פרעה ואמרת אליו כה אמר י-הוה א-לוהי העברים שלח את עמי ויעבדוני
 כי בפעם הזאת אני שולח את כל מגפותיי אל ליבך ובעבדיך ובעמך בעבור תדע כי אין כמוני בכל הארץ
 כי עתה שלחתי את ידי ואך אותך ואת עמך בדבר ותיכחד מן הארץ
 ואולם בעבור זאת העמדתיך בעבור הראותך את כוחי ולמען ספר שמי בכל הארץ
 עודך מסתולל בעמי לבלתי שלחם
 הנני ממטיר כעת מחר ברד כבד מאוד אשר לא היה כמוהו במצריים למן היום היווסדה ועד עתה
 ועתה שלח העז את מקנך ואת כל אשר לך בשדה כל האדם והבהמה אשר יימצא בשדה ולא ייאסף הביתה וירד עליהם הברד ומתו
 הירא את דבר י-הוה מעבדי פרעה הניס את עבדיו ואת מקנהו אל הבתים
 ואשר לא שם ליבו אל דבר י-הוה ויעזוב את עבדיו ואת מקנהו בשדה 
 ויאמר י-הוה אל משה נטה את ידך על השמיים ויהי ברד בכל ארץ מצריים על האדם ועל הבהמה ועל כל עשב השדה בארץ מצריים
 ויט משה את מטהו על השמיים וי-הוה נתן קולות וברד ותיהלך אש ארצה וימטר י-הוה ברד על ארץ מצריים
 ויהי ברד ואש מתלקחת בתוך הברד כבד מאוד אשר לא היה כמוהו בכל ארץ מצריים מאז הייתה לגוי
 ויך הברד בכל ארץ מצריים את כל אשר בשדה מאדם ועד בהמה ואת כל עשב השדה הכה הברד ואת כל עץ השדה שיבר
 רק בארץ גושן אשר שם בני ישראל לא היה ברד
 וישלח פרעה ויקרא למשה ולאהרון ויאמר אליהם חטאתי הפעם י-הוה הצדיק ואני ועמי הרשעים
 העתירו אל י-הוה ורב מהיות קולות א-לוהים וברד ואשלחה אתכם ולא תוסיפון לעמוד
 ויאמר אליו משה כצאתי את העיר אפרוש את כפיי אל י-הוה הקולות יחדלון והברד לא יהיה עוד למען תדע כי לי-הוה הארץ
 ואתה ועבדיך ידעתי כי טרם תיראון מפני י-הוה א-לוהים
 והפשתה והשעורה נוכתה כי השעורה אביב והפשתה גבעול
 והחיטה והכוסמת לא נוכו כי אפילות הנה
 וייצא משה מעם פרעה את העיר ויפרוש כפיו אל י-הוה ויחדלו הקולות והברד ומטר לא ניתך ארצה
 וירא פרעה כי חדל המטר והברד והקולות ויוסף לחטוא ויכבד ליבו הוא ועבדיו
 ויחזק לב פרעה ולא שילח את בני ישראל כאשר דיבר י-הוה ביד משה 
 ויאמר י-הוה אל משה בוא אל פרעה כי אני הכבדתי את ליבו ואת לב עבדיו למען שיתי אותותיי אלה בקרבו
 ולמען תספר באוזני בנך ובן בנך את אשר התעללתי במצריים ואת אותותיי אשר שמתי בם וידעתם כי אני י-הוה
 ויבוא משה ואהרון אל פרעה ויאמרו אליו כה אמר י-הוה א-לוהי העברים עד מתיי מיאנת ליענות מפניי שלח עמי ויעבדוני
 כי אם מאן אתה לשלח את עמי הנני מביא מחר ארבה בגבולך
 וכיסה את עין הארץ ולא יוכל לראות את הארץ ואכל את יתר הפליטה הנשארת לכם מן הברד ואכל את כל העץ הצומח לכם מן השדה
 ומלאו בתיך ובתי כל עבדיך ובתי כל מצריים אשר לא ראו אבותיך ואבות אבותיך מיום היותם על האדמה עד היום הזה וייפן וייצא מעם פרעה
 ויאמרו עבדי פרעה אליו עד מתיי יהיה זה לנו למוקש שלח את האנשים ויעבדו את י-הוה א-לוהיהם הטרם תדע כי אבדה מצריים
 ויושב את משה ואת אהרון אל פרעה ויאמר אליהם לכו עבדו את י-הוה א-לוהיכם מי ומי ההולכים
 ויאמר משה בנערינו ובזקנינו נלך בבנינו ובבנותינו בצאננו ובבקרנו נלך כי חג י-הוה לנו
 ויאמר אליהם יהי כן י-הוה עימכם כאשר אשלח אתכם ואת טפכם ראו כי רעה נגד פניכם
 לא כן לכו נא הגברים ועבדו את י-הוה כי אותה אתם מבקשים ויגרש אותם מאת פני פרעה 
 ויאמר י-הוה אל משה נטה ידך על ארץ מצריים בארבה ויעל על ארץ מצריים ויאכל את כל עשב הארץ את כל אשר השאיר הברד
 ויט משה את מטהו על ארץ מצריים וי-הוה ניהג רוח קדים בארץ כל היום ההוא וכל הלילה הבוקר היה ורוח הקדים נשא את הארבה
 ויעל הארבה על כל ארץ מצריים וינח בכול גבול מצריים כבד מאוד לפניו לא היה כן ארבה כמוהו ואחריו לא יהיה כן
 ויכס את עין כל הארץ ותחשך הארץ ויאכל את כל עשב הארץ ואת כל פרי העץ אשר הותיר הברד ולא נותר כל ירק בעץ ובעשב השדה בכל ארץ מצריים
 וימהר פרעה לקרוא למשה ולאהרון ויאמר חטאתי לי-הוה א-לוהיכם ולכם
 ועתה שא נא חטאתי אך הפעם והעתירו לי-הוה א-לוהיכם ויסר מעליי רק את המוות הזה
 וייצא מעם פרעה ויעתר אל י-הוה
 ויהפוך י-הוה רוח ים חזק מאוד ויישא את הארבה ויתקעהו ימה סוף לא נשאר ארבה אחד בכול גבול מצריים
 ויחזק י-הוה את לב פרעה ולא שילח את בני ישראל 
 ויאמר י-הוה אל משה נטה ידך על השמיים ויהי חושך על ארץ מצריים וימש חושך
 ויט משה את ידו על השמיים ויהי חושך אפילה בכל ארץ מצריים שלושת ימים
 לא ראו איש את אחיו ולא קמו איש מתחתיו שלושת ימים ולכל בני ישראל היה אור במושבותם
 ויקרא פרעה אל משה ויאמר לכו עבדו את י-הוה רק צאנכם ובקרכם יוצג גם טפכם ילך עימכם
 ויאמר משה גם אתה תיתן בידנו זבחים ועולות ועשינו לי-הוה א-לוהינו
 וגם מקננו ילך עימנו לא תישאר פרסה כי ממנו ניקח לעבוד את י-הוה א-לוהינו ואנחנו לא נדע מה נעבוד את י-הוה עד בואנו שמה
 ויחזק י-הוה את לב פרעה ולא אבה לשלחם
 ויאמר לו פרעה לך מעליי הישמר לך אל תוסף ראות פניי כי ביום ראותך פניי תמות
 ויאמר משה כן דיברת לא אוסיף עוד ראות פניך 
 ויאמר י-הוה אל משה עוד נגע אחד אביא על פרעה ועל מצריים אחרי כן ישלח אתכם מזה כשלחו כלה גרש יגרש אתכם מזה
 דבר נא באוזני העם וישאלו איש מאת ריעהו ואישה מאת רעותה כלי כסף וכלי זהב
 וייתן י-הוה את חן העם בעיני מצריים גם האיש משה גדול מאוד בארץ מצריים בעיני עבדי פרעה ובעיני העם 
 ויאמר משה כה אמר י-הוה כחצות הלילה אני יוצא בתוך מצריים
 ומת כל בכור בארץ מצריים מבכור פרעה היושב על כיסאו עד בכור השפחה אשר אחר הריחיים וכול בכור בהמה
 והייתה צעקה גדולה בכל ארץ מצריים אשר כמוהו לא נהייתה וכמוהו לא תוסיף
 ולכול בני ישראל לא יחרץ כלב לשונו למאיש ועד בהמה למען תדעון אשר יפלה י-הוה בין מצריים ובין ישראל
 וירדו כל עבדיך אלה אליי והשתחוו לי לאמור צא אתה וכל העם אשר ברגליך ואחרי כן אצא וייצא מעם פרעה בחורי אף 
 ויאמר י-הוה אל משה לא ישמע אליכם פרעה למען רבות מופתיי בארץ מצריים
 ומשה ואהרון עשו את כל המופתים האלה לפני פרעה ויחזק י-הוה את לב פרעה ולא שילח את בני ישראל מארצו 
 ויאמר י-הוה אל משה ואל אהרון בארץ מצריים לאמור
 החודש הזה לכם ראש חודשים ראשון הוא לכם לחודשי השנה
 דברו אל כל עדת ישראל לאמור בעשור לחודש הזה ויקחו להם איש שה לבית אבות שה לבית
 ואם ימעט הבית מהיות משה ולקח הוא ושכנו הקרוב אל ביתו במכסת נפשות איש לפי אוכלו תכוסו על השה
 שה תמים זכר בן שנה יהיה לכם מן הכבשים ומן העיזים תיקחו
 והיה לכם למשמרת עד ארבעה עשר יום לחודש הזה ושחטו אותו כול קהל עדת ישראל בין הערביים
 ולקחו מן הדם ונתנו על שתי המזוזות ועל המשקוף על הבתים אשר יאכלו אותו בהם
 ואכלו את הבשר בלילה הזה צלי אש ומצות על מרורים יאכלוהו
 אל תאכלו ממנו נא ובשל מבושל במים כי אם צלי אש ראשו על כרעיו ועל קרבו
 ולא תותירו ממנו עד בוקר והנותר ממנו עד בוקר באש תשרופו
 וככה תאכלו אותו מותניכם חגורים נעליכם ברגליכם ומקלכם בידכם ואכלתם אותו בחיפזון פסח הוא לי-הוה
 ועברתי בארץ מצריים בלילה הזה והכיתי כל בכור בארץ מצריים מאדם ועד בהמה ובכל א-לוהי מצריים אעשה שפטים אני י-הוה
 והיה הדם לכם לאות על הבתים אשר אתם שם וראיתי את הדם ופסחתי עליכם ולא יהיה בכם נגף למשחית בהכותי בארץ מצריים
 והיה היום הזה לכם לזיכרון וחגותם אותו חג לי-הוה לדורותיכם חוקת עולם תחוגוהו
 שבעת ימים מצות תאכלו אך ביום הראשון תשביתו שאור מבתיכם כי כל אוכל חמץ ונכרתה הנפש ההיא מישראל מיום הראשון עד יום השביעי
 וביום הראשון מקרא קודש וביום השביעי מקרא קודש יהיה לכם כל מלאכה לא ייעשה בהם אך אשר ייאכל לכל נפש הוא לבדו ייעשה לכם
 ושמרתם את המצות כי בעצם היום הזה הוצאתי את צבאותיכם מארץ מצריים ושמרתם את היום הזה לדורותיכם חוקת עולם
 בראשון בארבעה עשר יום לחודש בערב תאכלו מצות עד יום האחד ועשרים לחודש בערב
 שבעת ימים שאור לא יימצא בבתיכם כי כל אוכל מחמצת ונכרתה הנפש ההיא מעדת ישראל בגר ובאזרח הארץ
 כל מחמצת לא תאכלו בכול מושבותיכם תאכלו מצות 
 ויקרא משה לכל זקני ישראל ויאמר אליהם משכו וקחו לכם צאן למשפחותיכם ושחטו הפסח
 ולקחתם אגודת איזוב וטבלתם בדם אשר בסף והגעתם אל המשקוף ואל שתי המזוזות מן הדם אשר בסף ואתם לא תצאו איש מפתח ביתו עד בוקר
 ועבר י-הוה לנגוף את מצריים וראה את הדם על המשקוף ועל שתי המזוזות ופסח י-הוה על הפתח ולא ייתן המשחית לבוא אל בתיכם לנגוף
 ושמרתם את הדבר הזה לחוק לך ולבניך עד עולם
 והיה כי תבואו אל הארץ אשר ייתן י-הוה לכם כאשר דיבר ושמרתם את העבודה הזאת
 והיה כי יאמרו אליכם בניכם מה העבודה הזאת לכם
 ואמרתם זבח פסח הוא לי-הוה אשר פסח על בתי בני ישראל במצריים בנוגפו את מצריים ואת בתינו הציל וייקוד העם וישתחוו
 וילכו ויעשו בני ישראל כאשר ציווה י-הוה את משה ואהרון כן עשו 
 ויהי בחצי הלילה וי-הוה הכה כל בכור בארץ מצריים מבכור פרעה היושב על כיסאו עד בכור השבי אשר בבית הבור וכול בכור בהמה
 ויקם פרעה לילה הוא וכל עבדיו וכל מצריים ותהי צעקה גדולה במצריים כי אין בית אשר אין שם מת
 ויקרא למשה ולאהרון לילה ויאמר קומו צאו מתוך עמי גם אתם גם בני ישראל ולכו עבדו את י-הוה כדברכם
 גם צאנכם גם בקרכם קחו כאשר דיברתם ולכו ובירכתם גם אותי
 ותחזק מצריים על העם למהר לשלחם מן הארץ כי אמרו כולנו מתים
 ויישא העם את בצקו טרם יחמץ משארותם צרורות בשמלותם על שכמם
 ובני ישראל עשו כדבר משה וישאלו ממצריים כלי כסף וכלי זהב ושמלות
 וי-הוה נתן את חן העם בעיני מצריים וישאילום וינצלו את מצריים 
 ויסעו בני ישראל מרעמסס סוכותה כשש מאות אלף רגלי הגברים לבד מטף
 וגם ערב רב עלה איתם וצאן ובקר מקנה כבד מאוד
 ויאפו את הבצק אשר הוציאו ממצריים עוגות מצות כי לא חמץ כי גורשו ממצריים ולא יכלו להתמהמה וגם צידה לא עשו להם
 ומושב בני ישראל אשר ישבו במצריים שלושים שנה וארבע מאות שנה
 ויהי מקץ שלושים שנה וארבע מאות שנה ויהי בעצם היום הזה יצאו כל צבאות י-הוה מארץ מצריים
 ליל שימורים הוא לי-הוה להוציאם מארץ מצריים הוא הלילה הזה לי-הוה שימורים לכל בני ישראל לדורותם 
 ויאמר י-הוה אל משה ואהרון זאת חוקת הפסח כל בן נכר לא יאכל בו
 וכל עבד איש מקנת כסף ומלת אותו אז יאכל בו
 תושב ושכיר לא יאכל בו
 בבית אחד ייאכל לא תוציא מן הבית מן הבשר חוצה ועצם לא תשברו בו
 כל עדת ישראל יעשו אותו
 וכי יגור איתך גר ועשה פסח לי-הוה הימול לו כל זכר ואז יקרב לעשותו והיה כאזרח הארץ וכל ערל לא יאכל בו
 תורה אחת יהיה לאזרח ולגר הגר בתוככם
 ויעשו כל בני ישראל כאשר ציווה י-הוה את משה ואת אהרון כן עשו 
 ויהי בעצם היום הזה הוציא י-הוה את בני ישראל מארץ מצריים על צבאותם 
 וידבר י-הוה אל משה לאמור
 קדש לי כל בכור פטר כל רחם בבני ישראל באדם ובבהמה לי הוא
 ויאמר משה אל העם זכור את היום הזה אשר יצאתם ממצריים מבית עבדים כי בחוזק יד הוציא י-הוה אתכם מזה ולא ייאכל חמץ
 היום אתם יוצאים בחודש האביב
 והיה כי יביאך י-הוה אל ארץ הכנעני והחיתי והאמורי והחיווי והיבוסי אשר נשבע לאבותיך לתת לך ארץ זבת חלב ודבש ועבדת את העבודה הזאת בחודש הזה
 שבעת ימים תאכל מצות וביום השביעי חג לי-הוה
 מצות ייאכל את שבעת הימים ולא ייראה לך חמץ ולא ייראה לך שאור בכל גבולך
 והגדת לבנך ביום ההוא לאמור בעבור זה עשה י-הוה לי בצאתי ממצריים
 והיה לך לאות על ידך ולזיכרון בין עיניך למען תהיה תורת י-הוה בפיך כי ביד חזקה הוציאך י-הוה ממצריים
 ושמרת את החוקה הזאת למועדה מימים ימימה 
 והיה כי יביאך י-הוה אל ארץ הכנעני כאשר נשבע לך ולאבותיך ונתנה לך
 והעברת כל פטר רחם לי-הוה וכל פטר שגר בהמה אשר יהיה לך הזכרים לי-הוה
 וכל פטר חמור תפדה בשה ואם לא תפדה וערפתו וכול בכור אדם בבניך תפדה
 והיה כי ישאלך בנך מחר לאמור מה זאת ואמרת אליו בחוזק יד הוציאנו י-הוה ממצריים מבית עבדים
 ויהי כי הקשה פרעה לשלחנו ויהרוג י-הוה כל בכור בארץ מצריים מבכור אדם ועד בכור בהמה על כן אני זובח לי-הוה כל פטר רחם הזכרים וכל בכור בניי אפדה
 והיה לאות על ידך ולטוטפות בין עיניך כי בחוזק יד הוציאנו י-הוה ממצריים 
 ויהי בשלח פרעה את העם ולא נחם א-לוהים דרך ארץ פלשתים כי קרוב הוא כי אמר א-לוהים פן יינחם העם בראותם מלחמה ושבו מצריימה
 ויסב א-לוהים את העם דרך המדבר ים סוף וחמושים עלו בני ישראל מארץ מצריים
 וייקח משה את עצמות יוסף עימו כי השבע השביע את בני ישראל לאמור פקוד יפקוד א-לוהים אתכם והעליתם את עצמותיי מזה איתכם
 ויסעו מסוכות ויחנו באיתם בקצה המדבר
 וי-הוה הולך לפניהם יומם בעמוד ענן לנחותם הדרך ולילה בעמוד אש להאיר להם ללכת יומם ולילה
 לא ימיש עמוד הענן יומם ועמוד האש לילה לפני העם 
 וידבר י-הוה אל משה לאמור
 דבר אל בני ישראל וישובו ויחנו לפני פי החירות בין מגדול ובין הים לפני בעל צפון נכחו תחנו על הים
 ואמר פרעה לבני ישראל נבוכים הם בארץ סגר עליהם המדבר
 וחיזקתי את לב פרעה ורדף אחריהם ואיכבדה בפרעה ובכל חילו וידעו מצריים כי אני י-הוה ויעשו כן
 ויוגד למלך מצריים כי ברח העם וייהפך לבב פרעה ועבדיו אל העם ויאמרו מה זאת עשינו כי שילחנו את ישראל מעובדנו
 ויאסור את רכבו ואת עמו לקח עימו
 וייקח שש מאות רכב בחור וכול רכב מצריים ושלישים על כולו
 ויחזק י-הוה את לב פרעה מלך מצריים וירדוף אחרי בני ישראל ובני ישראל יוצאים ביד רמה
 וירדפו מצריים אחריהם וישיגו אותם חונים על הים כל סוס רכב פרעה ופרשיו וחילו על פי החירות לפני בעל צפון
 ופרעה הקריב וישאו בני ישראל את עיניהם והנה מצריים נוסע אחריהם וייראו מאוד ויצעקו בני ישראל אל י-הוה
 ויאמרו אל משה המבלי אין קברים במצריים לקחתנו למות במדבר מה זאת עשית לנו להוציאנו ממצריים
 הלוא זה הדבר אשר דיברנו אליך במצריים לאמור חדל ממנו ונעבדה את מצריים כי טוב לנו עבוד את מצריים ממותנו במדבר
 ויאמר משה אל העם אל תיראו התייצבו וראו את ישועת י-הוה אשר יעשה לכם היום כי אשר ראיתם את מצריים היום לא תוסיפו לראותם עוד עד עולם
 י-הוה יילחם לכם ואתם תחרישון 
 ויאמר י-הוה אל משה מה תצעק אליי דבר אל בני ישראל וייסעו
 ואתה הרם את מטך ונטה את ידך על הים ובקעהו ויבואו בני ישראל בתוך הים ביבשה
 ואני הנני מחזק את לב מצריים ויבואו אחריהם ואיכבדה בפרעה ובכל חילו ברכבו ובפרשיו
 וידעו מצריים כי אני י-הוה בהיכבדי בפרעה ברכבו ובפרשיו
 וייסע מלאך הא-לוהים ההולך לפני מחנה ישראל וילך מאחריהם וייסע עמוד הענן מפניהם ויעמוד מאחריהם
 ויבוא בין מחנה מצריים ובין מחנה ישראל ויהי הענן והחושך ויאר את הלילה ולא קרב זה אל זה כל הלילה
 ויט משה את ידו על הים ויולך י-הוה את הים ברוח קדים עזה כל הלילה וישם את הים לחרבה וייבקעו המים
 ויבואו בני ישראל בתוך הים ביבשה והמים להם חומה מימינם ומשמאלם
 וירדפו מצריים ויבואו אחריהם כול סוס פרעה רכבו ופרשיו אל תוך הים
 ויהי באשמורת הבוקר וישקף י-הוה אל מחנה מצריים בעמוד אש וענן ויהם את מחנה מצריים
 ויסר את אופן מרכבותיו וינהגהו בכבדות ויאמר מצריים אנוסה מפני ישראל כי י-הוה נלחם להם במצריים 
 ויאמר י-הוה אל משה נטה את ידך על הים וישובו המים על מצריים על רכבו ועל פרשיו
 ויט משה את ידו על הים וישב הים לפנות בוקר לאיתנו ומצריים נסים לקראתו וינער י-הוה את מצריים בתוך הים
 וישובו המים ויכסו את הרכב ואת הפרשים לכול חיל פרעה הבאים אחריהם בים לא נשאר בהם עד אחד
 ובני ישראל הלכו ביבשה בתוך הים והמים להם חומה מימינם ומשמאלם
 ויושע י-הוה ביום ההוא את ישראל מיד מצריים וירא ישראל את מצריים מת על שפת הים
 וירא ישראל את היד הגדולה אשר עשה י-הוה במצריים וייראו העם את י-הוה ויאמינו בי-הוה ובמשה עבדו 
 אז ישיר משה ובני ישראל את השירה הזאת לי-הוה ויאמרו לאמור אשירה לי-הוה כי גאה גאה סוס ורוכבו רמה בים
 עוזי וזמרת יה ויהי לי לישועה זה אלי ואנווהו א-לוהי אבי וארוממנהו
 י-הוה איש מלחמה י-הוה שמו
 מרכבות פרעה וחילו ירה בים ומבחר שלישיו טובעו בים סוף
 תהומות יכסיומו ירדו במצולות כמו אבן
 ימינך י-הוה נאדרי בכוח ימינך י-הוה תרעץ אויב
 וברוב גאונך תהרוס קמיך תשלח חרונך יאכלמו כקש
 וברוח אפיך נערמו מים ניצבו כמו נד נוזלים קפאו תהומות בלב ים
 אמר אויב ארדוף אשיג אחלק שלל תמלאמו נפשי אריק חרבי תורישמו ידי
 נשפת ברוחך כיסמו ים צללו כעופרת במים אדירים
 מי כמוך באלים י-הוה מי כמוך נאדר בקודש נורא תהילות עושה פלא
 נטית ימינך תבלעמו ארץ
 נחית בחסדך עם זו גאלת ניהלת בעוזך אל נווה קודשך
 שמעו עמים ירגזון חיל אחז יושבי פלשת
 אז נבהלו אלופי אדום אילי מואב יאחזמו רעד נמוגו כול יושבי כנען
 תיפול עליהם אימתה ופחד בגדול זרועך יידמו כאבן עד יעבור עמך י-הוה עד יעבור עם זו קנית
 תביאמו ותיטעמו בהר נחלתך מכון לשבתך פעלת י-הוה מיקדש א-דוניי כוננו ידיך
 י-הוה ימלוך לעולם ועד
 כי בא סוס פרעה ברכבו ובפרשיו בים וישב י-הוה עליהם את מי הים ובני ישראל הלכו ביבשה בתוך הים 
 ותיקח מרים הנביאה אחות אהרון את התוף בידה ותצאנה כל הנשים אחריה בתופים ובמחולות
 ותען להם מרים שירו לי-הוה כי גאה גאה סוס ורוכבו רמה בים 
 ויסע משה את ישראל מים סוף וייצאו אל מדבר שור וילכו שלושת ימים במדבר ולא מצאו מים
 ויבואו מרתה ולא יכלו לשתות מים ממרה כי מרים הם על כן קרא שמה מרה
 ויילונו העם על משה לאמור מה נשתה
 ויצעק אל י-הוה ויורהו י-הוה עץ וישלך אל המים וימתקו המים שם שם לו חוק ומשפט ושם ניסהו
 ויאמר אם שמוע תשמע לקול י-הוה א-לוהיך והישר בעיניו תעשה והאזנת למצוותיו ושמרת כל חוקיו כל המחלה אשר שמתי במצריים לא אשים עליך כי אני י-הוה רופאך 
 ויבואו אילימה ושם שתים עשרה עינות מים ושבעים תמרים ויחנו שם על המים
 ויסעו מאילים ויבואו כל עדת בני ישראל אל מדבר סין אשר בין אילים ובין סיניי בחמישה עשר יום לחודש השני לצאתם מארץ מצריים
 ויילונו כל עדת בני ישראל על משה ועל אהרון במדבר
 ויאמרו אליהם בני ישראל מי ייתן מותנו ביד י-הוה בארץ מצריים בשבתנו על סיר הבשר באוכלנו לחם לשובע כי הוצאתם אותנו אל המדבר הזה להמית את כל הקהל הזה ברעב 
 ויאמר י-הוה אל משה הנני ממטיר לכם לחם מן השמיים ויצא העם ולקטו דבר יום ביומו למען אנסנו הילך בתורתי אם לא
 והיה ביום השישי והכינו את אשר יביאו והיה משנה על אשר ילקטו יום יום
 ויאמר משה ואהרון אל כל בני ישראל ערב וידעתם כי י-הוה הוציא אתכם מארץ מצריים
 ובוקר וראיתם את כבוד י-הוה בשומעו את תלונותיכם על י-הוה ונחנו מה כי תלינו עלינו
 ויאמר משה בתת י-הוה לכם בערב בשר לאכול ולחם בבוקר לשבוע בשמוע י-הוה את תלונותיכם אשר אתם מלינים עליו ונחנו מה לא עלינו תלונותיכם כי על י-הוה
 ויאמר משה אל אהרון אמור אל כל עדת בני ישראל קרבו לפני י-הוה כי שמע את תלונותיכם
 ויהי כדבר אהרון אל כל עדת בני ישראל ויפנו אל המדבר והנה כבוד י-הוה נראה בענן 
 וידבר י-הוה אל משה לאמור
 שמעתי את תלונות בני ישראל דבר אליהם לאמור בין הערביים תאכלו בשר ובבוקר תשבעו לחם וידעתם כי אני י-הוה א-לוהיכם
 ויהי בערב ותעל השליו ותכס את המחנה ובבוקר הייתה שכבת הטל סביב למחנה
 ותעל שכבת הטל והנה על פני המדבר דק מחוספס דק ככפור על הארץ
 ויראו בני ישראל ויאמרו איש אל אחיו מן הוא כי לא ידעו מה הוא ויאמר משה אליהם הוא הלחם אשר נתן י-הוה לכם לאוכלה
 זה הדבר אשר ציווה י-הוה לקטו ממנו איש לפי אוכלו עומר לגולגולת מספר נפשותיכם איש לאשר באוהלו תיקחו
 ויעשו כן בני ישראל וילקטו המרבה והממעיט
 וימודו בעומר ולא העדיף המרבה והממעיט לא החסיר איש לפי אוכלו לקטו
 ויאמר משה אליהם איש אל יותר ממנו עד בוקר
 ולא שמעו אל משה ויותירו אנשים ממנו עד בוקר וירום תולעים ויבאש ויקצוף עליהם משה
 וילקטו אותו בבוקר בבוקר איש כפי אוכלו וחם השמש ונמס
 ויהי ביום השישי לקטו לחם משנה שני העומר לאחד ויבואו כל נשיאי העדה ויגידו למשה
 ויאמר אליהם הוא אשר דיבר י-הוה שבתון שבת קודש לי-הוה מחר את אשר תאפו איפו ואת אשר תבשלו בשלו ואת כל העודף הניחו לכם למשמרת עד הבוקר
 ויניחו אותו עד הבוקר כאשר ציווה משה ולא הבאיש ורימה לא הייתה בו
 ויאמר משה אכלוהו היום כי שבת היום לי-הוה היום לא תמצאוהו בשדה
 ששת ימים תלקטוהו וביום השביעי שבת לא יהיה בו
 ויהי ביום השביעי יצאו מן העם ללקוט ולא מצאו 
 ויאמר י-הוה אל משה עד אנה מיאנתם לשמור מצוותיי ותורותיי
 ראו כי י-הוה נתן לכם השבת על כן הוא נותן לכם ביום השישי לחם יומיים שבו איש תחתיו אל ייצא איש ממקומו ביום השביעי
 וישבתו העם ביום השביעי
 ויקראו בית ישראל את שמו מן והוא כזרע גד לבן וטעמו כצפיחית בדבש
 ויאמר משה זה הדבר אשר ציווה י-הוה מלוא העומר ממנו למשמרת לדורותיכם למען יראו את הלחם אשר האכלתי אתכם במדבר בהוציאי אתכם מארץ מצריים
 ויאמר משה אל אהרון קח צנצנת אחת ותן שמה מלוא העומר מן והנח אותו לפני י-הוה למשמרת לדורותיכם
 כאשר ציווה י-הוה אל משה ויניחהו אהרון לפני העדות למשמרת
 ובני ישראל אכלו את המן ארבעים שנה עד בואם אל ארץ נושבת את המן אכלו עד בואם אל קצה ארץ כנען
 והעומר עשירית האיפה הוא 
 ויסעו כל עדת בני ישראל ממדבר סין למסעיהם על פי י-הוה ויחנו ברפידים ואין מים לשתות העם
 וירב העם עם משה ויאמרו תנו לנו מים ונשתה ויאמר להם משה מה תריבון עימדי מה תנסון את י-הוה
 ויצמא שם העם למים וילן העם על משה ויאמר למה זה העליתנו ממצריים להמית אותי ואת בניי ואת מקניי בצמא
 ויצעק משה אל י-הוה לאמור מה אעשה לעם הזה עוד מעט וסקלוני
 ויאמר י-הוה אל משה עבור לפני העם וקח איתך מזקני ישראל ומטך אשר הכית בו את היאור קח בידך והלכת
 הנני עומד לפניך שם על הצור בחורב והכית בצור ויצאו ממנו מים ושתה העם ויעש כן משה לעיני זקני ישראל
 ויקרא שם המקום מסה ומריבה על ריב בני ישראל ועל נסותם את י-הוה לאמור היש י-הוה בקרבנו אם אין 
 ויבוא עמלק ויילחם עם ישראל ברפידים
 ויאמר משה אל יהושוע בחר לנו אנשים וצא הילחם בעמלק מחר אנוכי ניצב על ראש הגבעה ומטה הא-לוהים בידי
 ויעש יהושוע כאשר אמר לו משה להילחם בעמלק ומשה אהרון וחור עלו ראש הגבעה
 והיה כאשר ירים משה ידו וגבר ישראל וכאשר יניח ידו וגבר עמלק
 וידי משה כבדים ויקחו אבן וישימו תחתיו ויישב עליה ואהרון וחור תמכו בידיו מזה אחד ומזה אחד ויהי ידיו אמונה עד בוא השמש
 ויחלוש יהושוע את עמלק ואת עמו לפי חרב 
 ויאמר י-הוה אל משה כתוב זאת זיכרון בספר ושים באוזני יהושוע כי מחה אמחה את זכר עמלק מתחת השמיים
 וייבן משה מזבח ויקרא שמו י-הוה ניסי
 ויאמר כי יד על כס יה מלחמה לי-הוה בעמלק מדור דור 
 וישמע יתרו כוהן מדיין חותן משה את כל אשר עשה א-לוהים למשה ולישראל עמו כי הוציא י-הוה את ישראל ממצריים
 וייקח יתרו חותן משה את ציפורה אשת משה אחר שילוחיה
 ואת שני בניה אשר שם האחד גרשום כי אמר גר הייתי בארץ נוכרייה
 ושם האחד אליעזר כי א-לוהי אבי בעזרי ויצילני מחרב פרעה
 ויבוא יתרו חותן משה ובניו ואשתו אל משה אל המדבר אשר הוא חונה שם הר הא-לוהים
 ויאמר אל משה אני חותנך יתרו בא אליך ואשתך ושני בניה עימה
 וייצא משה לקראת חותנו וישתחו ויישק לו וישאלו איש לריעהו לשלום ויבואו האוהלה
 ויספר משה לחותנו את כל אשר עשה י-הוה לפרעה ולמצריים על אודות ישראל את כל התלאה אשר מצאתם בדרך ויצילם י-הוה
 וייחד יתרו על כל הטובה אשר עשה י-הוה לישראל אשר הצילו מיד מצריים
 ויאמר יתרו ברוך י-הוה אשר הציל אתכם מיד מצריים ומיד פרעה אשר הציל את העם מתחת יד מצריים
 עתה ידעתי כי גדול י-הוה מכל הא-לוהים כי בדבר אשר זדו עליהם
 וייקח יתרו חותן משה עולה וזבחים לא-לוהים ויבוא אהרון וכול זקני ישראל לאכול לחם עם חותן משה לפני הא-לוהים
 ויהי ממוחרת ויישב משה לשפוט את העם ויעמוד העם על משה מן הבוקר עד הערב
 וירא חותן משה את כל אשר הוא עושה לעם ויאמר מה הדבר הזה אשר אתה עושה לעם מדוע אתה יושב לבדך וכל העם ניצב עליך מן בוקר עד ערב
 ויאמר משה לחותנו כי יבוא אליי העם לדרוש א-לוהים
 כי יהיה להם דבר בא אליי ושפטתי בין איש ובין ריעהו והודעתי את חוקי הא-לוהים ואת תורותיו
 ויאמר חותן משה אליו לא טוב הדבר אשר אתה עושה
 נבול תיבול גם אתה גם העם הזה אשר עימך כי כבד ממך הדבר לא תוכל עשוהו לבדך
 עתה שמע בקולי איעצך ויהי א-לוהים עימך היה אתה לעם מול הא-לוהים והבאת אתה את הדברים אל הא-לוהים
 והזהרת אתהם את החוקים ואת התורות והודעת להם את הדרך ילכו בה ואת המעשה אשר יעשון
 ואתה תחזה מכל העם אנשי חיל יראי א-לוהים אנשי אמת שונאי בצע ושמת עליהם שרי אלפים שרי מאות שרי חמישים ושרי עשרות
 ושפטו את העם בכל עת והיה כל הדבר הגדול יביאו אליך וכל הדבר הקטון ישפטו הם והקל מעליך ונשאו איתך
 אם את הדבר הזה תעשה וציווך א-לוהים ויכולת עמוד וגם כל העם הזה על מקומו יבוא בשלום
 וישמע משה לקול חותנו ויעש כול אשר אמר
 ויבחר משה אנשי חיל מכל ישראל וייתן אותם ראשים על העם שרי אלפים שרי מאות שרי חמישים ושרי עשרות
 ושפטו את העם בכל עת את הדבר הקשה יביאון אל משה וכל הדבר הקטון ישפוטו הם
 וישלח משה את חותנו וילך לו אל ארצו 
 בחודש השלישי לצאת בני ישראל מארץ מצריים ביום הזה באו מדבר סיניי
 ויסעו מרפידים ויבואו מדבר סיניי ויחנו במדבר וייחן שם ישראל נגד ההר
 ומשה עלה אל הא-לוהים ויקרא אליו י-הוה מן ההר לאמור כה תאמר לבית יעקוב ותגד לבני ישראל
 אתם ראיתם אשר עשיתי למצריים ואשא אתכם על כנפי נשרים ואביא אתכם אליי
 ועתה אם שמוע תשמעו בקולי ושמרתם את בריתי והייתם לי סגולה מכל העמים כי לי כל הארץ
 ואתם תהיו לי ממלכת כוהנים וגוי קדוש אלה הדברים אשר תדבר אל בני ישראל
 ויבוא משה ויקרא לזקני העם וישם לפניהם את כל הדברים האלה אשר ציווהו י-הוה
 ויענו כל העם יחדיו ויאמרו כול אשר דיבר י-הוה נעשה וישב משה את דברי העם אל י-הוה
 ויאמר י-הוה אל משה הנה אנוכי בא אליך בעב הענן בעבור ישמע העם בדברי עימך וגם בך יאמינו לעולם ויגד משה את דברי העם אל י-הוה
 ויאמר י-הוה אל משה לך אל העם וקידשתם היום ומחר וכיבסו שמלותם
 והיו נכונים ליום השלישי כי ביום השלישי יירד י-הוה לעיני כל העם על הר סיניי
 והגבלת את העם סביב לאמור הישמרו לכם עלות בהר ונגוע בקצהו כל הנוגע בהר מות יומת
 לא תיגע בו יד כי סקול ייסקל או ירה יירה אם בהמה אם איש לא יחיה במשוך היובל המה יעלו בהר
 ויירד משה מן ההר אל העם ויקדש את העם ויכבסו שמלותם
 ויאמר אל העם היו נכונים לשלושת ימים אל תיגשו אל אישה
 ויהי ביום השלישי בהיות הבוקר ויהי קולות וברקים וענן כבד על ההר וקול שופר חזק מאוד ויחרד כל העם אשר במחנה
 ויוצא משה את העם לקראת הא-לוהים מן המחנה ויתייצבו בתחתית ההר
 והר סיניי עשן כולו מפני אשר ירד עליו י-הוה באש ויעל עשנו כעשן הכבשן ויחרד כל ההר מאוד
 ויהי קול השופר הולך וחזק מאוד משה ידבר והא-לוהים יעננו בקול
 ויירד י-הוה על הר סיניי אל ראש ההר ויקרא י-הוה למשה אל ראש ההר ויעל משה
 ויאמר י-הוה אל משה רד העד בעם פן יהרסו אל י-הוה לראות ונפל ממנו רב
 וגם הכוהנים הניגשים אל י-הוה יתקדשו פן יפרוץ בהם י-הוה
 ויאמר משה אל י-הוה לא יוכל העם לעלות אל הר סיניי כי אתה העדות בנו לאמור הגבל את ההר וקידשתו
 ויאמר אליו י-הוה לך רד ועלית אתה ואהרון עימך והכוהנים והעם אל יהרסו לעלות אל י-הוה פן יפרוץ בם
 ויירד משה אל העם ויאמר אליהם 
 וידבר א-לוהים את כל הדברים האלה לאמור 
 אנוכי י-הוה א-לוהיך אשר הוצאתיך מארץ מצריים מבית עבדים לא יהיה לך א-לוהים אחרים על פניי
 לא תעשה לך פסל וכל תמונה אשר בשמיים ממעל ואשר בארץ מתחת ואשר במים מתחת לארץ
 לא תשתחווה להם ולא תועבדם כי אנוכי י-הוה א-לוהיך אל קנא פוקד עוון אבות על בנים על שילשים ועל ריבעים לשונאיי
 ועושה חסד לאלפים לאוהביי ולשומרי מצוותיי 
 לא תישא את שם י-הוה א-לוהיך לשוא כי לא ינקה י-הוה את אשר יישא את שמו לשוא 
 זכור את יום השבת לקדשו
 ששת ימים תעבוד ועשית כל מלאכתך
 ויום השביעי שבת לי-הוה א-לוהיך לא תעשה כל מלאכה אתה ובנך ובתך עבדך ואמתך ובהמתך וגרך אשר בשעריך
 כי ששת ימים עשה י-הוה את השמיים ואת הארץ את הים ואת כל אשר בם וינח ביום השביעי על כן בירך י-הוה את יום השבת ויקדשהו 
 כבד את אביך ואת אימך למען יאריכון ימיך על האדמה אשר י-הוה א-לוהיך נותן לך 
 לא תרצח לא תנאף לא תגנוב לא תענה בריעך עד שקר 
 לא תחמוד בית ריעך לא תחמוד אשת ריעך ועבדו ואמתו ושורו וחמורו וכול אשר לריעך 
 וכל העם רואים את הקולות ואת הלפידים ואת קול השופר ואת ההר עשן וירא העם וינועו ויעמדו מרחוק
 ויאמרו אל משה דבר אתה עימנו ונשמעה ואל ידבר עימנו א-לוהים פן נמות
 ויאמר משה אל העם אל תיראו כי לבעבור נסות אתכם בא הא-לוהים ובעבור תהיה יראתו על פניכם לבלתי תחטאו
 ויעמוד העם מרחוק ומשה ניגש אל הערפל אשר שם הא-לוהים 
 ויאמר י-הוה אל משה כה תאמר אל בני ישראל אתם ראיתם כי מן השמיים דיברתי עימכם
 לא תעשון איתי א-לוהי כסף וא-לוהי זהב לא תעשו לכם
 מזבח אדמה תעשה לי וזבחת עליו את עולותיך ואת שלמיך את צאנך ואת בקרך בכל המקום אשר אזכיר את שמי אבוא אליך ובירכתיך
 ואם מזבח אבנים תעשה לי לא תבנה אתהן גזית כי חרבך הנפת עליה ותחללהא
 ולא תעלה במעלות על מזבחי אשר לא תיגלה ערוותך עליו 
 ואלה המשפטים אשר תשים לפניהם
 כי תקנה עבד עברי שש שנים יעבוד ובשביעית ייצא לחופשי חינם
 אם בגפו יבוא בגפו ייצא אם בעל אישה הוא ויצאה אשתו עימו
 אם אדוניו ייתן לו אישה וילדה לו בנים או בנות האישה וילדיה תהיה לאדוניה והוא ייצא בגפו
 ואם אמור יאמר העבד אהבתי את אדוני את אשתי ואת בניי לא אצא חופשי
 והגישו אדוניו אל הא-לוהים והגישו אל הדלת או אל המזוזה ורצע אדוניו את אוזנו במרצע ועבדו לעולם 
 וכי ימכור איש את בתו לאמה לא תצא כצאת העבדים
 אם רעה בעיני אדוניה אשר לו יעדה והפדה לעם נוכרי לא ימשול למוכרה בבגדו בה
 ואם לבנו ייעדנה כמשפט הבנות יעשה לה
 אם אחרת ייקח לו שארה כסותה ועונתה לא יגרע
 ואם שלוש אלה לא יעשה לה ויצאה חינם אין כסף 
 מכה איש ומת מות יומת
 ואשר לא צדה והא-לוהים אינה לידו ושמתי לך מקום אשר ינוס שמה 
 וכי יזיד איש על ריעהו להורגו בעורמה מעם מזבחי תיקחנו למות 
 ומכה אביו ואימו מות יומת 
 וגונב איש ומכרו ונמצא בידו מות יומת 
 ומקלל אביו ואימו מות יומת 
 וכי יריבון אנשים והכה איש את ריעהו באבן או באגרוף ולא ימות ונפל למשכב
 אם יקום והתהלך בחוץ על משענתו וניקה המכה רק שבתו ייתן ורפוא ירפא 
 וכי יכה איש את עבדו או את אמתו בשבט ומת תחת ידו נקום יינקם
 אך אם יום או יומיים יעמוד לא יוקם כי כספו הוא 
 וכי יינצו אנשים ונגפו אישה הרה ויצאו ילדיה ולא יהיה אסון ענוש ייענש כאשר ישית עליו בעל האישה ונתן בפלילים
 ואם אסון יהיה ונתת נפש תחת נפש
 עין תחת עין שן תחת שן יד תחת יד רגל תחת רגל
 כווייה תחת כווייה פצע תחת פצע חבורה תחת חבורה 
 וכי יכה איש את עין עבדו או את עין אמתו ושיחתה לחופשי ישלחנו תחת עינו
 ואם שן עבדו או שן אמתו יפיל לחופשי ישלחנו תחת שינו 
 וכי ייגח שור את איש או את אישה ומת סקול ייסקל השור ולא ייאכל את בשרו ובעל השור נקי
 ואם שור נגח הוא מתמול שלשום והועד בבעליו ולא ישמרנו והמית איש או אישה השור ייסקל וגם בעליו יומת
 אם כופר יושת עליו ונתן פדיון נפשו ככול אשר יושת עליו
 או בן ייגח או בת ייגח כמשפט הזה ייעשה לו
 אם עבד ייגח השור או אמה כסף שלושים שקלים ייתן לאדוניו והשור ייסקל 
 וכי יפתח איש בור או כי יכרה איש בור ולא יכסנו ונפל שמה שור או חמור
 בעל הבור ישלם כסף ישיב לבעליו והמת יהיה לו 
 וכי ייגוף שור איש את שור ריעהו ומת ומכרו את השור החי וחצו את כספו וגם את המת יחצון
 או נודע כי שור נגח הוא מתמול שלשום ולא ישמרנו בעליו שלם ישלם שור תחת השור והמת יהיה לו 
 כי יגנוב איש שור או שה וטבחו או מכרו חמישה בקר ישלם תחת השור וארבע צאן תחת השה
 אם במחתרת יימצא הגנב והוכה ומת אין לו דמים
 אם זרחה השמש עליו דמים לו שלם ישלם אם אין לו ונמכר בגניבתו
 אם הימצא תימצא בידו הגניבה משור עד חמור עד שה חיים שניים ישלם 
 כי יבער איש שדה או כרם ושילח את בעירו וביער בשדה אחר מיטב שדהו ומיטב כרמו ישלם 
 כי תצא אש ומצאה קוצים ונאכל גדיש או הקמה או השדה שלם ישלם המבעיר את הבעירה 
 כי ייתן איש אל ריעהו כסף או כלים לשמור וגונב מבית האיש אם יימצא הגנב ישלם שניים
 אם לא יימצא הגנב ונקרב בעל הבית אל הא-לוהים אם לא שלח ידו במלאכת ריעהו
 על כל דבר פשע על שור על חמור על שה על שלמה על כל אבידה אשר יאמר כי הוא זה עד הא-לוהים יבוא דבר שניהם אשר ירשיעון א-לוהים ישלם שניים לריעהו 
 כי ייתן איש אל ריעהו חמור או שור או שה וכל בהמה לשמור ומת או נשבר או נשבה אין רואה
 שבועת י-הוה תהיה בין שניהם אם לא שלח ידו במלאכת ריעהו ולקח בעליו ולא ישלם
 ואם גנוב ייגנב מעימו ישלם לבעליו
 אם טרוף ייטרף יביאהו עד הטריפה לא ישלם 
 וכי ישאל איש מעם ריעהו ונשבר או מת בעליו אין עימו שלם ישלם
 אם בעליו עימו לא ישלם אם שכיר הוא בא בשכרו 
 וכי יפתה איש בתולה אשר לא אורשה ושכב עימה מהור ימהרנה לו לאישה
 אם מאן ימאן אביה לתיתה לו כסף ישקול כמוהר הבתולות 
 מכשפה לא תחייה
 כל שוכב עם בהמה מות יומת 
 זובח לא-לוהים יוחרם בלתי לי-הוה לבדו
 וגר לא תונה ולא תלחצנו כי גרים הייתם בארץ מצריים
 כל אלמנה ויתום לא תענון
 אם ענה תענה אותו כי אם צעוק יצעק אליי שמוע אשמע צעקתו
 וחרה אפי והרגתי אתכם בחרב והיו נשיכם אלמנות ובניכם יתומים 
 אם כסף תלווה את עמי את העני עימך לא תהיה לו כנושה לא תשימון עליו נשך
 אם חבול תחבול שלמת ריעך עד בוא השמש תשיבנו לו
 כי היא כסותו לבדה היא שמלתו לעורו במה ישכב והיה כי יצעק אליי ושמעתי כי חנון אני 
 א-לוהים לא תקלל ונשיא בעמך לא תאור
 מלאתך ודמעך לא תאחר בכור בניך תיתן לי
 כן תעשה לשורך לצאנך שבעת ימים יהיה עם אימו ביום השמיני תיתנו לי
 ואנשי קודש תהיון לי ובשר בשדה טריפה לא תאכלו לכלב תשליכון אותו 
 לא תישא שמע שוא אל תשת ידך עם רשע להיות עד חמס
 לא תהיה אחרי רבים לרעות ולא תענה על ריב לנטות אחרי רבים להטות
 ודל לא תהדר בריבו 
 כי תפגע שור אויבך או חמורו תועה השב תשיבנו לו 
 כי תראה חמור שונאך רובץ תחת משאו וחדלת מעזוב לו עזוב תעזוב עימו 
 לא תטה משפט אביונך בריבו
 מדבר שקר תרחק ונקי וצדיק אל תהרוג כי לא אצדיק רשע
 ושוחד לא תיקח כי השוחד יעוור פיקחים ויסלף דברי צדיקים
 וגר לא תלחץ ואתם ידעתם את נפש הגר כי גרים הייתם בארץ מצריים
 ושש שנים תזרע את ארצך ואספת את תבואתה
 והשביעית תשמטנה ונטשתה ואכלו אביוני עמך ויתרם תאכל חית השדה כן תעשה לכרמך לזיתך
 ששת ימים תעשה מעשיך וביום השביעי תשבות למען ינוח שורך וחמורך ויינפש בן אמתך והגר
 ובכול אשר אמרתי אליכם תישמרו ושם א-לוהים אחרים לא תזכירו לא יישמע על פיך
 שלוש רגלים תחוג לי בשנה
 את חג המצות תשמור שבעת ימים תאכל מצות כאשר ציוויתיך למועד חודש האביב כי בו יצאת ממצריים ולא ייראו פניי ריקם
 וחג הקציר ביכורי מעשיך אשר תזרע בשדה וחג האסיף בצאת השנה באוספך את מעשיך מן השדה
 שלוש פעמים בשנה ייראה כל זכורך אל פני האדון י-הוה
 לא תזבח על חמץ דם זבחי ולא ילין חלב חגי עד בוקר
 ראשית ביכורי אדמתך תביא בית י-הוה א-לוהיך לא תבשל גדי בחלב אימו 
 הנה אנוכי שולח מלאך לפניך לשמורך בדרך ולהביאך אל המקום אשר הכינותי
 הישמר מפניו ושמע בקולו אל תמר בו כי לא יישא לפשעכם כי שמי בקרבו
 כי אם שמוע תשמע בקולו ועשית כול אשר אדבר ואייבתי את אויביך וצרתי את צורריך
 כי ילך מלאכי לפניך והביאך אל האמורי והחיתי והפריזי והכנעני החיווי והיבוסי והכחדתיו
 לא תשתחווה לא-לוהיהם ולא תועבדם ולא תעשה כמעשיהם כי הרס תהרסם ושבר תשבר מצבותיהם
 ועבדתם את י-הוה א-לוהיכם ובירך את לחמך ואת מימיך והסירותי מחלה מקרבך 
 לא תהיה משכלה ועקרה בארצך את מספר ימיך אמלא
 את אימתי אשלח לפניך והמותי את כל העם אשר תבוא בהם ונתתי את כל אויביך אליך עורף
 ושלחתי את הצרעה לפניך וגירשה את החיווי את הכנעני ואת החיתי מלפניך
 לא אגרשנו מפניך בשנה אחת פן תהיה הארץ שממה ורבה עליך חית השדה
 מעט מעט אגרשנו מפניך עד אשר תפרה ונחלת את הארץ
 ושתי את גבולך מים סוף ועד ים פלשתים וממדבר עד הנהר כי אתן בידכם את יושבי הארץ וגירשתמו מפניך
 לא תכרות להם ולא-לוהיהם ברית
 לא יישבו בארצך פן יחטיאו אותך לי כי תעבוד את א-לוהיהם כי יהיה לך למוקש 
 ואל משה אמר עלה אל י-הוה אתה ואהרון נדב ואביהוא ושבעים מזקני ישראל והשתחוויתם מרחוק
 וניגש משה לבדו אל י-הוה והם לא ייגשו והעם לא יעלו עימו
 ויבוא משה ויספר לעם את כל דברי י-הוה ואת כל המשפטים ויען כל העם קול אחד ויאמרו כל הדברים אשר דיבר י-הוה נעשה
 ויכתוב משה את כל דברי י-הוה וישכם בבוקר וייבן מזבח תחת ההר ושתים עשרה מצבה לשנים עשר שבטי ישראל
 וישלח את נערי בני ישראל ויעלו עולות ויזבחו זבחים שלמים לי-הוה פרים
 וייקח משה חצי הדם וישם באגנות וחצי הדם זרק על המזבח
 וייקח ספר הברית ויקרא באוזני העם ויאמרו כול אשר דיבר י-הוה נעשה ונשמע
 וייקח משה את הדם ויזרוק על העם ויאמר הנה דם הברית אשר כרת י-הוה עימכם על כל הדברים האלה
 ויעל משה ואהרון נדב ואביהוא ושבעים מזקני ישראל
 ויראו את א-לוהי ישראל ותחת רגליו כמעשה לבנת הספיר וכעצם השמיים לטוהר
 ואל אצילי בני ישראל לא שלח ידו ויחזו את הא-לוהים ויאכלו וישתו 
 ויאמר י-הוה אל משה עלה אליי ההרה והיה שם ואתנה לך את לוחות האבן והתורה והמצוה אשר כתבתי להורותם
 ויקם משה ויהושוע משרתו ויעל משה אל הר הא-לוהים
 ואל הזקנים אמר שבו לנו בזה עד אשר נשוב אליכם והנה אהרון וחור עימכם מי בעל דברים ייגש אליהם
 ויעל משה אל ההר ויכס הענן את ההר
 וישכון כבוד י-הוה על הר סיניי ויכסהו הענן ששת ימים ויקרא אל משה ביום השביעי מתוך הענן
 ומראה כבוד י-הוה כאש אוכלת בראש ההר לעיני בני ישראל
 ויבוא משה בתוך הענן ויעל אל ההר ויהי משה בהר ארבעים יום וארבעים לילה 
 וידבר י-הוה אל משה לאמור
 דבר אל בני ישראל ויקחו לי תרומה מאת כל איש אשר יידבנו ליבו תקחו את תרומתי
 וזאת התרומה אשר תקחו מאיתם זהב וכסף ונחושת
 ותכלת וארגמן ותולעת שני ושש ועיזים
 ועורות אילים מאודמים ועורות תחשים ועצי שיטים
 שמן למאור בשמים לשמן המשחה ולקטורת הסמים
 אבני שוהם ואבני מילואים לאיפוד ולחושן
 ועשו לי מקדש ושכנתי בתוכם
 ככול אשר אני מראה אותך את תבנית המשכן ואת תבנית כל כליו וכן תעשו 
 ועשו ארון עצי שיטים אמתיים וחצי אורכו ואמה וחצי רוחבו ואמה וחצי קומתו
 וציפית אותו זהב טהור מבית ומחוץ תצפנו ועשית עליו זר זהב סביב
 ויצקת לו ארבע טבעות זהב ונתת על ארבע פעמותיו ושתי טבעות על צלעו האחת ושתי טבעות על צלעו השנית
 ועשית בדי עצי שיטים וציפית אותם זהב
 והבאת את הבדים בטבעות על צלעות הארון לשאת את הארון בהם
 בטבעות הארון יהיו הבדים לא יסורו ממנו
 ונתת אל הארון את העדות אשר אתן אליך
 ועשית כפורת זהב טהור אמתיים וחצי אורכה ואמה וחצי רוחבה
 ועשית שניים כרובים זהב מקשה תעשה אותם משני קצות הכפורת
 ועשה כרוב אחד מקצה מזה וכרוב אחד מקצה מזה מן הכפורת תעשו את הכרובים על שני קצותיו
 והיו הכרובים פורשי כנפיים למעלה סוככים בכנפיהם על הכפורת ופניהם איש אל אחיו אל הכפורת יהיו פני הכרובים
 ונתת את הכפורת על הארון מלמעלה ואל הארון תיתן את העדות אשר אתן אליך
 ונועדתי לך שם ודיברתי איתך מעל הכפורת מבין שני הכרובים אשר על ארון העדות את כל אשר אצווה אותך אל בני ישראל 
 ועשית שולחן עצי שיטים אמתיים אורכו ואמה רוחבו ואמה וחצי קומתו
 וציפית אותו זהב טהור ועשית לו זר זהב סביב
 ועשית לו מסגרת טופח סביב ועשית זר זהב למסגרתו סביב
 ועשית לו ארבע טבעות זהב ונתת את הטבעות על ארבע הפיאות אשר לארבע רגליו
 לעומת המסגרת תהיינה הטבעות לבתים לבדים לשאת את השולחן
 ועשית את הבדים עצי שיטים וציפית אותם זהב ונישא בם את השולחן
 ועשית קערותיו וכפותיו וקשותיו ומנקייותיו אשר יוסך בהן זהב טהור תעשה אותם
 ונתת על השולחן לחם פנים לפניי תמיד 
 ועשית מנורת זהב טהור מקשה תיעשה המנורה ירכה וקנה גביעיה כפתוריה ופרחיה ממנה יהיו
 ושישה קנים יוצאים מצידיה שלושה קני מנורה מצידה האחד ושלושה קני מנורה מצידה השני
 שלושה גביעים משוקדים בקנה האחד כפתור ופרח ושלושה גביעים משוקדים בקנה האחד כפתור ופרח כן לששת הקנים היוצאים מן המנורה
 ובמנורה ארבעה גביעים משוקדים כפתוריה ופרחיה
 וכפתור תחת שני הקנים ממנה וכפתור תחת שני הקנים ממנה וכפתור תחת שני הקנים ממנה לששת הקנים היוצאים מן המנורה
 כפתוריהם וקנותם ממנה יהיו כולה מקשה אחת זהב טהור
 ועשית את נרותיה שבעה והעלה את נרותיה והאיר על עבר פניה
 ומלקחיה ומחתותיה זהב טהור
 כיכר זהב טהור יעשה אותה את כל הכלים האלה
 וראה ועשה בתבניתם אשר אתה מוראה בהר 
 ואת המשכן תעשה עשר יריעות שש מושזר ותכלת וארגמן ותולעת שני כרובים מעשה חושב תעשה אותם
 אורך היריעה האחת שמונה ועשרים באמה ורוחב ארבע באמה היריעה האחת מידה אחת לכל היריעות
 חמש היריעות תהיינה חוברות אישה אל אחותה וחמש יריעות חוברות אישה אל אחותה
 ועשית לולאות תכלת על שפת היריעה האחת מקצה בחוברת וכן תעשה בשפת היריעה הקיצונה במחברת השנית
 חמישים לולאות תעשה ביריעה האחת וחמישים לולאות תעשה בקצה היריעה אשר במחברת השנית מקבילות הלולאות אישה אל אחותה
 ועשית חמישים קרסי זהב וחיברת את היריעות אישה אל אחותה בקרסים והיה המשכן אחד
 ועשית יריעות עיזים לאוהל על המשכן עשתי עשרה יריעות תעשה אותם
 אורך היריעה האחת שלושים באמה ורוחב ארבע באמה היריעה האחת מידה אחת לעשתי עשרה יריעות
 וחיברת את חמש היריעות לבד ואת שש היריעות לבד וכפלת את היריעה השישית אל מול פני האוהל
 ועשית חמישים לולאות על שפת היריעה האחת הקיצונה בחוברת וחמישים לולאות על שפת היריעה החוברת השנית
 ועשית קרסי נחושת חמישים והבאת את הקרסים בלולאות וחיברת את האוהל והיה אחד
 וסרח העודף ביריעות האוהל חצי היריעה העודפת תסרח על אחורי המשכן
 והאמה מזה והאמה מזה בעודף באורך יריעות האוהל יהיה סרוח על צידי המשכן מזה ומזה לכסותו
 ועשית מכסה לאוהל עורות אילים מאודמים ומכסה עורות תחשים מלמעלה 
 ועשית את הקרשים למשכן עצי שיטים עומדים
 עשר אמות אורך הקרש ואמה וחצי האמה רוחב הקרש האחד
 שתי ידות לקרש האחד משולבות אישה אל אחותה כן תעשה לכול קרשי המשכן
 ועשית את הקרשים למשכן עשרים קרש לפאת נגבה תימנה
 וארבעים אדני כסף תעשה תחת עשרים הקרש שני אדנים תחת הקרש האחד לשתי ידותיו ושני אדנים תחת הקרש האחד לשתי ידותיו
 ולצלע המשכן השנית לפאת צפון עשרים קרש
 וארבעים אדניהם כסף שני אדנים תחת הקרש האחד ושני אדנים תחת הקרש האחד
 ולירכתי המשכן ימה תעשה שישה קרשים
 ושני קרשים תעשה למקוצעות המשכן בירכתיים
 ויהיו תואמים מלמטה ויחדיו יהיו תמים על ראשו אל הטבעת האחת כן יהיה לשניהם לשני המקצועות יהיו
 והיו שמונה קרשים ואדניהם כסף שישה עשר אדנים שני אדנים תחת הקרש האחד ושני אדנים תחת הקרש האחד
 ועשית בריחים עצי שיטים חמישה לקרשי צלע המשכן האחד
 וחמישה בריחים לקרשי צלע המשכן השנית וחמישה בריחים לקרשי צלע המשכן לירכתיים ימה
 והבריח התיכון בתוך הקרשים מבריח מן הקצה אל הקצה
 ואת הקרשים תצפה זהב ואת טבעותיהם תעשה זהב בתים לבריחים וציפית את הבריחים זהב
 והקמות את המשכן כמשפטו אשר הוראית בהר 
 ועשית פרוכת תכלת וארגמן ותולעת שני ושש מושזר מעשה חושב יעשה אותה כרובים
 ונתת אותה על ארבעה עמודי שיטים מצופים זהב וויהם זהב על ארבעה אדני כסף
 ונתת את הפרוכת תחת הקרסים והבאת שמה מבית לפרוכת את ארון העדות והבדילה הפרוכת לכם בין הקודש ובין קודש הקודשים
 ונתת את הכפורת על ארון העדות בקודש הקודשים
 ושמת את השולחן מחוץ לפרוכת ואת המנורה נוכח השולחן על צלע המשכן תימנה והשולחן תיתן על צלע צפון
 ועשית מסך לפתח האוהל תכלת וארגמן ותולעת שני ושש מושזר מעשה רוקם
 ועשית למסך חמישה עמודי שיטים וציפית אותם זהב וויהם זהב ויצקת להם חמישה אדני נחושת 
 ועשית את המזבח עצי שיטים חמש אמות אורך וחמש אמות רוחב רבוע יהיה המזבח ושלוש אמות קומתו
 ועשית קרנותיו על ארבע פינותיו ממנו תהיינה קרנותיו וציפית אותו נחושת
 ועשית סירותיו לדשנו ויעיו ומזרקותיו ומזלגותיו ומחתותיו לכל כליו תעשה נחושת
 ועשית לו מכבר מעשה רשת נחושת ועשית על הרשת ארבע טבעות נחושת על ארבע קצותיו
 ונתת אותה תחת כרכוב המזבח מלמטה והייתה הרשת עד חצי המזבח
 ועשית בדים למזבח בדי עצי שיטים וציפית אותם נחושת
 והובא את בדיו בטבעות והיו הבדים על שתי צלעות המזבח בשאת אותו
 נבוב לוחות תעשה אותו כאשר הראה אותך בהר כן יעשו 
 ועשית את חצר המשכן לפאת נגב תימנה קלעים לחצר שש מושזר מאה באמה אורך לפיאה האחת
 ועמודיו עשרים ואדניהם עשרים נחושת ווי העמודים וחשוקיהם כסף
 וכן לפאת צפון באורך קלעים מאה אורך ועמודיו עשרים ואדניהם עשרים נחושת ווי העמודים וחשוקיהם כסף
 ורוחב החצר לפאת ים קלעים חמישים אמה עמודיהם עשרה ואדניהם עשרה
 ורוחב החצר לפאת קדמה מזרחה חמישים אמה
 וחמש עשרה אמה קלעים לכתף עמודיהם שלושה ואדניהם שלושה
 ולכתף השנית חמש עשרה קלעים עמודיהם שלושה ואדניהם שלושה
 ולשער החצר מסך עשרים אמה תכלת וארגמן ותולעת שני ושש מושזר מעשה רוקם עמודיהם ארבעה ואדניהם ארבעה
 כל עמודי החצר סביב מחושקים כסף וויהם כסף ואדניהם נחושת
 אורך החצר מאה באמה ורוחב חמישים בחמישים וקומה חמש אמות שש מושזר ואדניהם נחושת
 לכול כלי המשכן בכול עבודתו וכל יתדותיו וכל יתדות החצר נחושת 
 ואתה תצווה את בני ישראל ויקחו אליך שמן זית זך כתית למאור להעלות נר תמיד
 באוהל מועד מחוץ לפרוכת אשר על העדות יערוך אותו אהרון ובניו מערב עד בוקר לפני י-הוה חוקת עולם לדורותם מאת בני ישראל 
 ואתה הקרב אליך את אהרון אחיך ואת בניו איתו מתוך בני ישראל לכהנו לי אהרון נדב ואביהוא אלעזר ואיתמר בני אהרון
 ועשית בגדי קודש לאהרון אחיך לכבוד ולתפארת
 ואתה תדבר אל כל חכמי לב אשר מילאתיו רוח חכמה ועשו את בגדי אהרון לקדשו לכהנו לי
 ואלה הבגדים אשר יעשו חושן ואיפוד ומעיל וכתונת תשבץ מצנפת ואבנט ועשו בגדי קודש לאהרון אחיך ולבניו לכהנו לי
 והם יקחו את הזהב ואת התכלת ואת הארגמן ואת תולעת השני ואת השש 
 ועשו את האיפוד זהב תכלת וארגמן תולעת שני ושש מושזר מעשה חושב
 שתי כתפות חוברות יהיה לו אל שני קצותיו וחובר
 וחשב אפודתו אשר עליו כמעשהו ממנו יהיה זהב תכלת וארגמן ותולעת שני ושש מושזר
 ולקחת את שתי אבני שוהם ופיתחת עליהם שמות בני ישראל
 שישה משמותם על האבן האחת ואת שמות השישה הנותרים על האבן השנית כתולדותם
 מעשה חרש אבן פיתוחי חותם תפתח את שתי האבנים על שמות בני ישראל מוסבות משבצות זהב תעשה אותם
 ושמת את שתי האבנים על כתפות האיפוד אבני זיכרון לבני ישראל ונשא אהרון את שמותם לפני י-הוה על שתי כתפיו לזיכרון 
 ועשית משבצות זהב
 ושתי שרשרות זהב טהור מגבלות תעשה אותם מעשה עבות ונתת את שרשרות העבותות על המשבצות 
 ועשית חושן משפט מעשה חושב כמעשה איפוד תעשנו זהב תכלת וארגמן ותולעת שני ושש מושזר תעשה אותו
 רבוע יהיה כפול זרת אורכו וזרת רוחבו
 ומילאת בו מילואת אבן ארבעה טורים אבן טור אודם פטדה וברקת הטור האחד
 והטור השני נופך ספיר ויהלום
 והטור השלישי לשם שבו ואחלמה
 והטור הרביעי תרשיש ושוהם וישפה משובצים זהב יהיו במילואותם
 והאבנים תהיינה על שמות בני ישראל שתים עשרה על שמותם פיתוחי חותם איש על שמו תהיינה לשני עשר שבט
 ועשית על החושן שרשות גבלות מעשה עבות זהב טהור
 ועשית על החושן שתי טבעות זהב ונתת את שתי הטבעות על שני קצות החושן
 ונתת את שתי עבותות הזהב על שתי הטבעות אל קצות החושן
 ואת שתי קצות שתי העבותות תיתן על שתי המשבצות ונתת על כתפות האיפוד אל מול פניו
 ועשית שתי טבעות זהב ושמת אותם על שני קצות החושן על שפתו אשר אל עבר האיפוד ביתה
 ועשית שתי טבעות זהב ונתת אותם על שתי כתפות האיפוד מלמטה ממול פניו לעומת מחברתו ממעל לחשב האיפוד
 וירכסו את החושן מטבעותיו אל טבעות האיפוד בפתיל תכלת להיות על חשב האיפוד ולא ייזח החושן מעל האיפוד
 ונשא אהרון את שמות בני ישראל בחושן המשפט על ליבו בבואו אל הקודש לזיכרון לפני י-הוה תמיד
 ונתת אל חושן המשפט את האורים ואת התומים והיו על לב אהרון בבואו לפני י-הוה ונשא אהרון את משפט בני ישראל על ליבו לפני י-הוה תמיד 
 ועשית את מעיל האיפוד כליל תכלת
 והיה פי ראשו בתוכו שפה יהיה לפיו סביב מעשה אורג כפי תחרא יהיה לו לא ייקרע
 ועשית על שוליו רימוני תכלת וארגמן ותולעת שני על שוליו סביב ופעמוני זהב בתוכם סביב
 פעמון זהב ורימון פעמון זהב ורימון על שולי המעיל סביב
 והיה על אהרון לשרת ונשמע קולו בבואו אל הקודש לפני י-הוה ובצאתו ולא ימות 
 ועשית ציץ זהב טהור ופיתחת עליו פיתוחי חותם קודש לי-הוה
 ושמת אותו על פתיל תכלת והיה על המצנפת אל מול פני המצנפת יהיה
 והיה על מצח אהרון ונשא אהרון את עוון הקודשים אשר יקדישו בני ישראל לכל מתנות קודשיהם והיה על מצחו תמיד לרצון להם לפני י-הוה
 ושיבצת הכתונת שש ועשית מצנפת שש ואבנט תעשה מעשה רוקם
 ולבני אהרון תעשה כותונות ועשית להם אבנטים ומגבעות תעשה להם לכבוד ולתפארת
 והלבשת אותם את אהרון אחיך ואת בניו איתו ומשחת אותם ומילאת את ידם וקידשת אותם וכיהנו לי
 ועשה להם מכנסי בד לכסות בשר ערווה ממותניים ועד ירכיים יהיו
 והיו על אהרון ועל בניו בבואם אל אוהל מועד או בגשתם אל המזבח לשרת בקודש ולא ישאו עוון ומתו חוקת עולם לו ולזרעו אחריו 
 וזה הדבר אשר תעשה להם לקדש אותם לכהן לי לקח פר אחד בן בקר ואילים שניים תמימים
 ולחם מצות וחלות מצות בלולות בשמן ורקיקי מצות משוחים בשמן סולת חיטים תעשה אותם
 ונתת אותם על סל אחד והקרבת אותם בסל ואת הפר ואת שני האילים
 ואת אהרון ואת בניו תקריב אל פתח אוהל מועד ורחצת אותם במים
 ולקחת את הבגדים והלבשת את אהרון את הכותונת ואת מעיל האיפוד ואת האיפוד ואת החושן ואפדת לו בחשב האיפוד
 ושמת המצנפת על ראשו ונתת את נזר הקודש על המצנפת
 ולקחת את שמן המשחה ויצקת על ראשו ומשחת אותו
 ואת בניו תקריב והלבשתם כותונות
 וחגרת אותם אבנט אהרון ובניו וחבשת להם מגבעות והייתה להם כהונה לחוקת עולם ומילאת יד אהרון ויד בניו
 והקרבת את הפר לפני אוהל מועד וסמך אהרון ובניו את ידיהם על ראש הפר
 ושחטת את הפר לפני י-הוה פתח אוהל מועד
 ולקחת מדם הפר ונתת על קרנות המזבח באצבעך ואת כל הדם תשפוך אל יסוד המזבח
 ולקחת את כל החלב המכסה את הקרב ואת היותרת על הכבד ואת שתי הכליות ואת החלב אשר עליהן והקטרת המזבחה
 ואת בשר הפר ואת עורו ואת פרשו תשרוף באש מחוץ למחנה חטאת הוא
 ואת האיל האחד תיקח וסמכו אהרון ובניו את ידיהם על ראש האיל
 ושחטת את האיל ולקחת את דמו וזרקת על המזבח סביב
 ואת האיל תנתח לנתחיו ורחצת קרבו וכרעיו ונתת על נתחיו ועל ראשו
 והקטרת את כל האיל המזבחה עולה הוא לי-הוה ריח ניחוח אישה לי-הוה הוא
 ולקחת את האיל השני וסמך אהרון ובניו את ידיהם על ראש האיל
 ושחטת את האיל ולקחת מדמו ונתת על תנוך אוזן אהרון ועל תנוך אוזן בניו הימנית ועל בוהן ידם הימנית ועל בוהן רגלם הימנית וזרקת את הדם על המזבח סביב
 ולקחת מן הדם אשר על המזבח ומשמן המשחה והזית על אהרון ועל בגדיו ועל בניו ועל בגדי בניו איתו וקדש הוא ובגדיו ובניו ובגדי בניו איתו
 ולקחת מן האיל החלב והאליה ואת החלב המכסה את הקרב ואת יותרת הכבד ואת שתי הכליות ואת החלב אשר עליהן ואת שוק הימין כי איל מילואים הוא
 וכיכר לחם אחת וחלת לחם שמן אחת ורקיק אחד מסל המצות אשר לפני י-הוה
 ושמת הכול על כפי אהרון ועל כפי בניו והנפת אותם תנופה לפני י-הוה
 ולקחת אותם מידם והקטרת המזבחה על העולה לריח ניחוח לפני י-הוה אישה הוא לי-הוה
 ולקחת את החזה מאיל המילואים אשר לאהרון והנפת אותו תנופה לפני י-הוה והיה לך למנה
 וקידשת את חזה התנופה ואת שוק התרומה אשר הונף ואשר הורם מאיל המילואים מאשר לאהרון ומאשר לבניו
 והיה לאהרון ולבניו לחוק עולם מאת בני ישראל כי תרומה הוא ותרומה יהיה מאת בני ישראל מזבחי שלמיהם תרומתם לי-הוה
 ובגדי הקודש אשר לאהרון יהיו לבניו אחריו למושחה בהם ולמלא בם את ידם
 שבעת ימים ילבשם הכוהן תחתיו מבניו אשר יבוא אל אוהל מועד לשרת בקודש
 ואת איל המילואים תיקח ובישלת את בשרו במקום קדוש
 ואכל אהרון ובניו את בשר האיל ואת הלחם אשר בסל פתח אוהל מועד
 ואכלו אותם אשר כופר בהם למלא את ידם לקדש אותם וזר לא יאכל כי קודש הם
 ואם ייוותר מבשר המילואים ומן הלחם עד הבוקר ושרפת את הנותר באש לא ייאכל כי קודש הוא
 ועשית לאהרון ולבניו ככה ככול אשר ציוויתי אותכה שבעת ימים תמלא ידם
 ופר חטאת תעשה ליום על הכיפורים וחיטאת על המזבח בכפרך עליו ומשחת אותו לקדשו
 שבעת ימים תכפר על המזבח וקידשת אותו והיה המזבח קודש קודשים כל הנוגע במזבח יקדש 
 וזה אשר תעשה על המזבח כבשים בני שנה שניים ליום תמיד
 את הכבש האחד תעשה בבוקר ואת הכבש השני תעשה בין הערביים
 ועישרון סולת בלול בשמן כתית רבע ההין ונסך רביעית ההין יין לכבש האחד
 ואת הכבש השני תעשה בין הערביים כמנחת הבוקר וכנסכה תעשה לה לריח ניחוח אישה לי-הוה
 עולת תמיד לדורותיכם פתח אוהל מועד לפני י-הוה אשר איוועד לכם שמה לדבר אליך שם
 ונועדתי שמה לבני ישראל ונקדש בכבודי
 וקידשתי את אוהל מועד ואת המזבח ואת אהרון ואת בניו אקדש לכהן לי
 ושכנתי בתוך בני ישראל והייתי להם לא-לוהים
 וידעו כי אני י-הוה א-לוהיהם אשר הוצאתי אותם מארץ מצריים לשוכני בתוכם אני י-הוה א-לוהיהם 
 ועשית מזבח מקטר קטורת עצי שיטים תעשה אותו
 אמה אורכו ואמה רוחבו רבוע יהיה ואמתיים קומתו ממנו קרנותיו
 וציפית אותו זהב טהור את גגו ואת קירותיו סביב ואת קרנותיו ועשית לו זר זהב סביב
 ושתי טבעות זהב תעשה לו מתחת לזרו על שתי צלעותיו תעשה על שני צידיו והיה לבתים לבדים לשאת אותו בהמה
 ועשית את הבדים עצי שיטים וציפית אותם זהב
 ונתת אותו לפני הפרוכת אשר על ארון העדות לפני הכפורת אשר על העדות אשר איוועד לך שמה
 והקטיר עליו אהרון קטורת סמים בבוקר בבוקר בהיטיבו את הנרות יקטירנה
 ובהעלות אהרון את הנרות בין הערביים יקטירנה קטורת תמיד לפני י-הוה לדורותיכם
 לא תעלו עליו קטורת זרה ועולה ומנחה ונסך לא תיסכו עליו
 וכיפר אהרון על קרנותיו אחת בשנה מדם חטאת הכיפורים אחת בשנה יכפר עליו לדורותיכם קודש קודשים הוא לי-הוה 
 וידבר י-הוה אל משה לאמור
 כי תישא את ראש בני ישראל לפקודיהם ונתנו איש כופר נפשו לי-הוה בפקוד אותם ולא יהיה בהם נגף בפקוד אותם
 זה ייתנו כל העובר על הפקודים מחצית השקל בשקל הקודש עשרים גרה השקל מחצית השקל תרומה לי-הוה
 כול העובר על הפקודים מבן עשרים שנה ומעלה ייתן תרומת י-הוה
 העשיר לא ירבה והדל לא ימעיט ממחצית השקל לתת את תרומת י-הוה לכפר על נפשותיכם
 ולקחת את כסף הכיפורים מאת בני ישראל ונתת אותו על עבודת אוהל מועד והיה לבני ישראל לזיכרון לפני י-הוה לכפר על נפשותיכם 
 וידבר י-הוה אל משה לאמור
 ועשית כיור נחושת וכנו נחושת לרוחצה ונתת אותו בין אוהל מועד ובין המזבח ונתת שמה מים
 ורחצו אהרון ובניו ממנו את ידיהם ואת רגליהם
 בבואם אל אוהל מועד ירחצו מים ולא ימותו או בגשתם אל המזבח לשרת להקטיר אישה לי-הוה
 ורחצו ידיהם ורגליהם ולא ימותו והייתה להם חוק עולם לו ולזרעו לדורותם 
 וידבר י-הוה אל משה לאמור
 ואתה קח לך בשמים ראש מור דרור חמש מאות וקינמון בשם מחציתו חמישים ומאתיים וקנה בושם חמישים ומאתיים
 וקידה חמש מאות בשקל הקודש ושמן זית הין
 ועשית אותו שמן משחת קודש רוקח מרקחת מעשה רוקח שמן משחת קודש יהיה
 ומשחת בו את אוהל מועד ואת ארון העדות
 ואת השולחן ואת כל כליו ואת המנורה ואת כליה ואת מזבח הקטורת
 ואת מזבח העולה ואת כל כליו ואת הכיור ואת כנו
 וקידשת אותם והיו קודש קודשים כל הנוגע בהם יקדש
 ואת אהרון ואת בניו תמשח וקידשת אותם לכהן לי
 ואל בני ישראל תדבר לאמור שמן משחת קודש יהיה זה לי לדורותיכם
 על בשר אדם לא ייסך ובמתכונתו לא תעשו כמוהו קודש הוא קודש יהיה לכם
 איש אשר ירקח כמוהו ואשר ייתן ממנו על זר ונכרת מעמיו 
 ויאמר י-הוה אל משה קח לך סמים נטף ושחלת וחלבנה סמים ולבונה זכה בד בבד יהיה
 ועשית אותה קטורת רוקח מעשה רוקח ממולח טהור קודש
 ושחקת ממנה הדק ונתת ממנה לפני העדות באוהל מועד אשר איוועד לך שמה קודש קודשים תהיה לכם
 והקטורת אשר תעשה במתכונתה לא תעשו לכם קודש תהיה לך לי-הוה
 איש אשר יעשה כמוה להריח בה ונכרת מעמיו 
 וידבר י-הוה אל משה לאמור
 ראה קראתי בשם בצלאל בן אורי בן חור למטה יהודה
 ואמלא אותו רוח א-לוהים בחכמה ובתבונה ובדעת ובכל מלאכה
 לחשוב מחשבות לעשות בזהב ובכסף ובנחושת
 ובחרושת אבן למלאות ובחרושת עץ לעשות בכל מלאכה
 ואני הנה נתתי איתו את אוהליאב בן אחיסמך למטה דן ובלב כל חכם לב נתתי חכמה ועשו את כל אשר ציוויתיך
 את אוהל מועד ואת הארון לעדות ואת הכפורת אשר עליו ואת כל כלי האוהל
 ואת השולחן ואת כליו ואת המנורה הטהורה ואת כל כליה ואת מזבח הקטורת
 ואת מזבח העולה ואת כל כליו ואת הכיור ואת כנו
 ואת בגדי השרד ואת בגדי הקודש לאהרון הכוהן ואת בגדי בניו לכהן
 ואת שמן המשחה ואת קטורת הסמים לקודש ככול אשר ציוויתיך יעשו 
 ויאמר י-הוה אל משה לאמור
 ואתה דבר אל בני ישראל לאמור אך את שבתותיי תשמורו כי אות היא ביני וביניכם לדורותיכם לדעת כי אני י-הוה מקדשכם
 ושמרתם את השבת כי קודש היא לכם מחלליה מות יומת כי כל העושה בה מלאכה ונכרתה הנפש ההיא מקרב עמיה
 ששת ימים ייעשה מלאכה וביום השביעי שבת שבתון קודש לי-הוה כל העושה מלאכה ביום השבת מות יומת
 ושמרו בני ישראל את השבת לעשות את השבת לדורותם ברית עולם
 ביני ובין בני ישראל אות היא לעולם כי ששת ימים עשה י-הוה את השמיים ואת הארץ וביום השביעי שבת ויינפש 
 וייתן אל משה ככלותו לדבר איתו בהר סיניי שני לוחות העדות לוחות אבן כתובים באצבע א-לוהים
 וירא העם כי בושש משה לרדת מן ההר וייקהל העם על אהרון ויאמרו אליו קום עשה לנו א-לוהים אשר ילכו לפנינו כי זה משה האיש אשר העלנו מארץ מצריים לא ידענו מה היה לו
 ויאמר אליהם אהרון פרקו נזמי הזהב אשר באוזני נשיכם בניכם ובנותיכם והביאו אליי
 ויתפרקו כל העם את נזמי הזהב אשר באוזניהם ויביאו אל אהרון
 וייקח מידם ויצר אותו בחרט ויעשהו עגל מסכה ויאמרו אלה א-לוהיך ישראל אשר העלוך מארץ מצריים
 וירא אהרון וייבן מזבח לפניו ויקרא אהרון ויאמר חג לי-הוה מחר
 וישכימו ממוחרת ויעלו עולות ויגישו שלמים ויישב העם לאכול ושתה ויקומו לצחק 
 וידבר י-הוה אל משה לך רד כי שיחת עמך אשר העלית מארץ מצריים
 סרו מהר מן הדרך אשר ציוויתים עשו להם עגל מסכה וישתחוו לו ויזבחו לו ויאמרו אלה א-לוהיך ישראל אשר העלוך מארץ מצריים
 ויאמר י-הוה אל משה ראיתי את העם הזה והנה עם קשה עורף הוא
 ועתה הניחה לי וייחר אפי בהם ואכלם ואעשה אותך לגוי גדול
 ויחל משה את פני י-הוה א-לוהיו ויאמר למה י-הוה יחרה אפך בעמך אשר הוצאת מארץ מצריים בכוח גדול וביד חזקה
 למה יאמרו מצריים לאמור ברעה הוציאם להרוג אותם בהרים ולכלותם מעל פני האדמה שוב מחרון אפך והינחם על הרעה לעמך
 זכור לאברהם ליצחק ולישראל עבדיך אשר נשבעת להם בך ותדבר אליהם ארבה את זרעכם ככוכבי השמיים וכל הארץ הזאת אשר אמרתי אתן לזרעכם ונחלו לעולם
 ויינחם י-הוה על הרעה אשר דיבר לעשות לעמו 
 וייפן ויירד משה מן ההר ושני לוחות העדות בידו לוחות כתובים משני עבריהם מזה ומזה הם כתובים
 והלוחות מעשה א-לוהים המה והמכתב מכתב א-לוהים הוא חרות על הלוחות
 וישמע יהושוע את קול העם בריעו ויאמר אל משה קול מלחמה במחנה
 ויאמר אין קול ענות גבורה ואין קול ענות חלושה קול ענות אנוכי שומע
 ויהי כאשר קרב אל המחנה וירא את העגל ומחולות וייחר אף משה וישלך מידיו את הלוחות וישבר אותם תחת ההר
 וייקח את העגל אשר עשו וישרוף באש ויטחן עד אשר דק וייזר על פני המים וישק את בני ישראל
 ויאמר משה אל אהרון מה עשה לך העם הזה כי הבאת עליו חטאה גדולה
 ויאמר אהרון אל ייחר אף אדוני אתה ידעת את העם כי ברע הוא
 ויאמרו לי עשה לנו א-לוהים אשר ילכו לפנינו כי זה משה האיש אשר העלנו מארץ מצריים לא ידענו מה היה לו
 ואומר להם למי זהב התפרקו וייתנו לי ואשליכהו באש וייצא העגל הזה
 וירא משה את העם כי פרוע הוא כי פרעו אהרון לשמצה בקמיהם
 ויעמוד משה בשער המחנה ויאמר מי לי-הוה אליי וייאספו אליו כל בני לוי
 ויאמר להם כה אמר י-הוה א-לוהי ישראל שימו איש חרבו על ירכו עברו ושובו משער לשער במחנה והרגו איש את אחיו ואיש את ריעהו ואיש את קרובו
 ויעשו בני לוי כדבר משה וייפול מן העם ביום ההוא כשלושת אלפי איש
 ויאמר משה מלאו ידכם היום לי-הוה כי איש בבנו ובאחיו ולתת עליכם היום ברכה
 ויהי ממוחרת ויאמר משה אל העם אתם חטאתם חטאה גדולה ועתה אעלה אל י-הוה אוליי אכפרה בעד חטאתכם
 וישב משה אל י-הוה ויאמר אנא חטא העם הזה חטאה גדולה ויעשו להם א-לוהי זהב
 ועתה אם תישא חטאתם ואם אין מחני נא מספרך אשר כתבת
 ויאמר י-הוה אל משה מי אשר חטא לי אמחנו מספרי
 ועתה לך נחה את העם אל אשר דיברתי לך הנה מלאכי ילך לפניך וביום פוקדי ופקדתי עליהם חטאתם
 וייגוף י-הוה את העם על אשר עשו את העגל אשר עשה אהרון 
 וידבר י-הוה אל משה לך עלה מזה אתה והעם אשר העלית מארץ מצריים אל הארץ אשר נשבעתי לאברהם ליצחק וליעקוב לאמור לזרעך אתננה
 ושלחתי לפניך מלאך וגירשתי את הכנעני האמורי והחיתי והפריזי החיווי והיבוסי
 אל ארץ זבת חלב ודבש כי לא אעלה בקרבך כי עם קשה עורף אתה פן אכלך בדרך
 וישמע העם את הדבר הרע הזה ויתאבלו ולא שתו איש עדייו עליו
 ויאמר י-הוה אל משה אמור אל בני ישראל אתם עם קשה עורף רגע אחד אעלה בקרבך וכיליתיך ועתה הורד עדייך מעליך ואדעה מה אעשה לך
 ויתנצלו בני ישראל את עדיים מהר חורב
 ומשה ייקח את האוהל ונטה לו מחוץ למחנה הרחק מן המחנה וקרא לו אוהל מועד והיה כל מבקש י-הוה ייצא אל אוהל מועד אשר מחוץ למחנה
 והיה כצאת משה אל האוהל יקומו כל העם וניצבו איש פתח אוהלו והביטו אחרי משה עד בואו האוהלה
 והיה כבוא משה האוהלה יירד עמוד הענן ועמד פתח האוהל ודיבר עם משה
 וראה כל העם את עמוד הענן עומד פתח האוהל וקם כל העם והשתחוו איש פתח אוהלו
 ודיבר י-הוה אל משה פנים אל פנים כאשר ידבר איש אל ריעהו ושב אל המחנה ומשרתו יהושוע בן נון נער לא ימיש מתוך האוהל 
 ויאמר משה אל י-הוה ראה אתה אומר אליי העל את העם הזה ואתה לא הודעתני את אשר תשלח עימי ואתה אמרת ידעתיך בשם וגם מצאת חן בעיניי
 ועתה אם נא מצאתי חן בעיניך הודיעני נא את דרכיך ואדעך למען אמצא חן בעיניך וראה כי עמך הגוי הזה
 ויאמר פניי ילכו והניחותי לך
 ויאמר אליו אם אין פניך הולכים אל תעלנו מזה
 ובמה ייוודע איפוא כי מצאתי חן בעיניך אני ועמך הלוא בלכתך עימנו ונפלינו אני ועמך מכל העם אשר על פני האדמה 
 ויאמר י-הוה אל משה גם את הדבר הזה אשר דיברת אעשה כי מצאת חן בעיניי ואדעך בשם
 ויאמר הראני נא את כבודך
 ויאמר אני אעביר כל טובי על פניך וקראתי בשם י-הוה לפניך וחנותי את אשר אחון וריחמתי את אשר ארחם
 ויאמר לא תוכל לראות את פניי כי לא יראני האדם וחי
 ויאמר י-הוה הנה מקום איתי וניצבת על הצור
 והיה בעבור כבודי ושמתיך בנקרת הצור ושכותי כפי עליך עד עוברי
 והסירותי את כפי וראית את אחוריי ופניי לא ייראו 
 ויאמר י-הוה אל משה פסול לך שני לוחות אבנים כראשונים וכתבתי על הלוחות את הדברים אשר היו על הלוחות הראשונים אשר שיברת
 והיה נכון לבוקר ועלית בבוקר אל הר סיניי וניצבת לי שם על ראש ההר
 ואיש לא יעלה עימך וגם איש אל יירא בכל ההר גם הצאן והבקר אל ירעו אל מול ההר ההוא
 ויפסול שני לוחות אבנים כראשונים וישכם משה בבוקר ויעל אל הר סיניי כאשר ציווה י-הוה אותו וייקח בידו שני לוחות אבנים
 ויירד י-הוה בענן ויתייצב עימו שם ויקרא בשם י-הוה
 ויעבור י-הוה על פניו ויקרא י-הוה י-הוה אל רחום וחנון ארך אפיים ורב חסד ואמת
 נוצר חסד לאלפים נושא עוון ופשע וחטאה ונקה לא ינקה פוקד עוון אבות על בנים ועל בני בנים על שילשים ועל ריבעים
 וימהר משה וייקוד ארצה וישתחו
 ויאמר אם נא מצאתי חן בעיניך א-דוניי ילך נא א-דוניי בקרבנו כי עם קשה עורף הוא וסלחת לעווננו ולחטאתנו ונחלתנו
 ויאמר הנה אנוכי כורת ברית נגד כל עמך אעשה נפלאות אשר לא נבראו בכל הארץ ובכל הגויים וראה כל העם אשר אתה בקרבו את מעשה י-הוה כי נורא הוא אשר אני עושה עימך
 שמור לך את אשר אנוכי מצווך היום הנני גורש מפניך את האמורי והכנעני והחיתי והפריזי והחיווי והיבוסי
 הישמר לך פן תכרות ברית ליושב הארץ אשר אתה בא עליה פן יהיה למוקש בקרבך
 כי את מזבחותם תיתוצון ואת מצבותם תשברון ואת אשריו תכרותון
 כי לא תשתחווה לאל אחר כי י-הוה קנא שמו אל קנא הוא
 פן תכרות ברית ליושב הארץ וזנו אחרי א-לוהיהם וזבחו לא-לוהיהם וקרא לך ואכלת מזבחו
 ולקחת מבנותיו לבניך וזנו בנותיו אחרי א-לוהיהן והזנו את בניך אחרי א-לוהיהן
 א-לוהי מסכה לא תעשה לך
 את חג המצות תשמור שבעת ימים תאכל מצות אשר ציוויתיך למועד חודש האביב כי בחודש האביב יצאת ממצריים
 כל פטר רחם לי וכל מקנך תיזכר פטר שור ושה
 ופטר חמור תפדה בשה ואם לא תפדה וערפתו כול בכור בניך תפדה ולא ייראו פניי ריקם
 ששת ימים תעבוד וביום השביעי תשבות בחריש ובקציר תשבות
 וחג שבועות תעשה לך ביכורי קציר חיטים וחג האסיף תקופת השנה
 שלוש פעמים בשנה ייראה כל זכורך את פני האדון י-הוה א-לוהי ישראל
 כי אוריש גויים מפניך והרחבתי את גבולך ולא יחמוד איש את ארצך בעלותך ליראות את פני י-הוה א-לוהיך שלוש פעמים בשנה
 לא תשחט על חמץ דם זבחי ולא ילין לבוקר זבח חג הפסח
 ראשית ביכורי אדמתך תביא בית י-הוה א-לוהיך לא תבשל גדי בחלב אימו 
 ויאמר י-הוה אל משה כתוב לך את הדברים האלה כי על פי הדברים האלה כרתי איתך ברית ואת ישראל
 ויהי שם עם י-הוה ארבעים יום וארבעים לילה לחם לא אכל ומים לא שתה ויכתוב על הלוחות את דברי הברית עשרת הדברים
 ויהי ברדת משה מהר סיניי ושני לוחות העדות ביד משה ברדתו מן ההר ומשה לא ידע כי קרן עור פניו בדברו איתו
 וירא אהרון וכל בני ישראל את משה והנה קרן עור פניו וייראו מגשת אליו
 ויקרא אליהם משה וישובו אליו אהרון וכל הנשיאים בעדה וידבר משה אליהם
 ואחרי כן ניגשו כל בני ישראל ויצוום את כל אשר דיבר י-הוה איתו בהר סיניי
 ויכל משה מדבר איתם וייתן על פניו מסווה
 ובבוא משה לפני י-הוה לדבר איתו יסיר את המסווה עד צאתו ויצא ודיבר אל בני ישראל את אשר יצווה
 וראו בני ישראל את פני משה כי קרן עור פני משה והשיב משה את המסווה על פניו עד בואו לדבר איתו 
 ויקהל משה את כל עדת בני ישראל ויאמר אליהם אלה הדברים אשר ציווה י-הוה לעשות אותם
 ששת ימים תיעשה מלאכה וביום השביעי יהיה לכם קודש שבת שבתון לי-הוה כל העושה בו מלאכה יומת
 לא תבערו אש בכול מושבותיכם ביום השבת 
 ויאמר משה אל כל עדת בני ישראל לאמור זה הדבר אשר ציווה י-הוה לאמור
 קחו מאיתכם תרומה לי-הוה כול נדיב ליבו יביאהא את תרומת י-הוה זהב וכסף ונחושת
 ותכלת וארגמן ותולעת שני ושש ועיזים
 ועורות אילים מאודמים ועורות תחשים ועצי שיטים
 ושמן למאור ובשמים לשמן המשחה ולקטורת הסמים
 ואבני שוהם ואבני מילואים לאיפוד ולחושן
 וכל חכם לב בכם יבואו ויעשו את כל אשר ציווה י-הוה
 את המשכן את אוהלו ואת מכסהו את קרסיו ואת קרשיו את בריחיו את עמודיו ואת אדניו
 את הארון ואת בדיו את הכפורת ואת פרוכת המסך
 את השולחן ואת בדיו ואת כל כליו ואת לחם הפנים
 ואת מנורת המאור ואת כליה ואת נרותיה ואת שמן המאור
 ואת מזבח הקטורת ואת בדיו ואת שמן המשחה ואת קטורת הסמים ואת מסך הפתח לפתח המשכן
 את מזבח העולה ואת מכבר הנחושת אשר לו את בדיו ואת כל כליו את הכיור ואת כנו
 את קלעי החצר את עמודיו ואת אדניה ואת מסך שער החצר
 את יתדות המשכן ואת יתדות החצר ואת מיתריהם
 את בגדי השרד לשרת בקודש את בגדי הקודש לאהרון הכוהן ואת בגדי בניו לכהן
 וייצאו כל עדת בני ישראל מלפני משה
 ויבואו כל איש אשר נשאו ליבו וכול אשר נדבה רוחו אותו הביאו את תרומת י-הוה למלאכת אוהל מועד ולכל עבודתו ולבגדי הקודש
 ויבואו האנשים על הנשים כול נדיב לב הביאו חח ונזם וטבעת וכומז כל כלי זהב וכל איש אשר הניף תנופת זהב לי-הוה
 וכל איש אשר נמצא איתו תכלת וארגמן ותולעת שני ושש ועיזים ועורות אילים מאודמים ועורות תחשים הביאו
 כל מרים תרומת כסף ונחושת הביאו את תרומת י-הוה וכול אשר נמצא איתו עצי שיטים לכל מלאכת העבודה הביאו
 וכל אישה חכמת לב בידיה טוו ויביאו מטווה את התכלת ואת הארגמן את תולעת השני ואת השש
 וכל הנשים אשר נשא ליבן אותנה בחכמה טוו את העיזים
 והנשיאים הביאו את אבני השוהם ואת אבני המילואים לאיפוד ולחושן
 ואת הבושם ואת השמן למאור ולשמן המשחה ולקטורת הסמים
 כל איש ואישה אשר נדב ליבם אותם להביא לכל המלאכה אשר ציווה י-הוה לעשות ביד משה הביאו בני ישראל נדבה לי-הוה 
 ויאמר משה אל בני ישראל ראו קרא י-הוה בשם בצלאל בן אורי בן חור למטה יהודה
 וימלא אותו רוח א-לוהים בחכמה בתבונה ובדעת ובכל מלאכה
 ולחשוב מחשבות לעשות בזהב ובכסף ובנחושת
 ובחרושת אבן למלאות ובחרושת עץ לעשות בכל מלאכת מחשבת
 ולהורות נתן בליבו הוא ואוהליאב בן אחיסמך למטה דן
 מילא אותם חכמת לב לעשות כל מלאכת חרש וחושב ורוקם בתכלת ובארגמן בתולעת השני ובשש ואורג עושי כל מלאכה וחושבי מחשבות
 ועשה בצלאל ואוהליאב וכול איש חכם לב אשר נתן י-הוה חכמה ותבונה בהמה לדעת לעשות את כל מלאכת עבודת הקודש לכול אשר ציווה י-הוה
 ויקרא משה אל בצלאל ואל אוהליאב ואל כל איש חכם לב אשר נתן י-הוה חכמה בליבו כול אשר נשאו ליבו לקורבה אל המלאכה לעשות אותה
 ויקחו מלפני משה את כל התרומה אשר הביאו בני ישראל למלאכת עבודת הקודש לעשות אותה והם הביאו אליו עוד נדבה בבוקר בבוקר
 ויבואו כל החכמים העושים את כל מלאכת הקודש איש איש ממלאכתו אשר המה עושים
 ויאמרו אל משה לאמור מרבים העם להביא מדי העבודה למלאכה אשר ציווה י-הוה לעשות אותה
 ויצו משה ויעבירו קול במחנה לאמור איש ואישה אל יעשו עוד מלאכה לתרומת הקודש וייכלא העם מהביא
 והמלאכה הייתה דיים לכל המלאכה לעשות אותה והותר 
 ויעשו כל חכם לב בעושי המלאכה את המשכן עשר יריעות שש מושזר ותכלת וארגמן ותולעת שני כרובים מעשה חושב עשה אותם
 אורך היריעה האחת שמונה ועשרים באמה ורוחב ארבע באמה היריעה האחת מידה אחת לכל היריעות
 ויחבר את חמש היריעות אחת אל אחת וחמש יריעות חיבר אחת אל אחת
 ויעש לולאות תכלת על שפת היריעה האחת מקצה במחברת כן עשה בשפת היריעה הקיצונה במחברת השנית
 חמישים לולאות עשה ביריעה האחת וחמישים לולאות עשה בקצה היריעה אשר במחברת השנית מקבילות הלולאות אחת אל אחת
 ויעש חמישים קרסי זהב ויחבר את היריעות אחת אל אחת בקרסים ויהי המשכן אחד 
 ויעש יריעות עיזים לאוהל על המשכן עשתי עשרה יריעות עשה אותם
 אורך היריעה האחת שלושים באמה וארבע אמות רוחב היריעה האחת מידה אחת לעשתי עשרה יריעות
 ויחבר את חמש היריעות לבד ואת שש היריעות לבד
 ויעש לולאות חמישים על שפת היריעה הקיצונה במחברת וחמישים לולאות עשה על שפת היריעה החוברת השנית
 ויעש קרסי נחושת חמישים לחבר את האוהל להיות אחד
 ויעש מכסה לאוהל עורות אילים מאודמים ומכסה עורות תחשים מלמעלה 
 ויעש את הקרשים למשכן עצי שיטים עומדים
 עשר אמות אורך הקרש ואמה וחצי האמה רוחב הקרש האחד
 שתי ידות לקרש האחד משולבות אחת אל אחת כן עשה לכול קרשי המשכן
 ויעש את הקרשים למשכן עשרים קרשים לפאת נגב תימנה
 וארבעים אדני כסף עשה תחת עשרים הקרשים שני אדנים תחת הקרש האחד לשתי ידותיו ושני אדנים תחת הקרש האחד לשתי ידותיו
 ולצלע המשכן השנית לפאת צפון עשה עשרים קרשים
 וארבעים אדניהם כסף שני אדנים תחת הקרש האחד ושני אדנים תחת הקרש האחד
 ולירכתי המשכן ימה עשה שישה קרשים
 ושני קרשים עשה למקוצעות המשכן בירכתיים
 והיו תואמים מלמטה ויחדיו יהיו תמים אל ראשו אל הטבעת האחת כן עשה לשניהם לשני המקצועות
 והיו שמונה קרשים ואדניהם כסף שישה עשר אדנים שני אדנים שני אדנים תחת הקרש האחד
 ויעש בריחי עצי שיטים חמישה לקרשי צלע המשכן האחת
 וחמישה בריחים לקרשי צלע המשכן השנית וחמישה בריחים לקרשי המשכן לירכתיים ימה
 ויעש את הבריח התיכון לברוח בתוך הקרשים מן הקצה אל הקצה
 ואת הקרשים ציפה זהב ואת טבעותם עשה זהב בתים לבריחים ויצף את הבריחים זהב
 ויעש את הפרוכת תכלת וארגמן ותולעת שני ושש מושזר מעשה חושב עשה אותה כרובים
 ויעש לה ארבעה עמודי שיטים ויצפם זהב וויהם זהב וייצוק להם ארבעה אדני כסף
 ויעש מסך לפתח האוהל תכלת וארגמן ותולעת שני ושש מושזר מעשה רוקם
 ואת עמודיו חמישה ואת וויהם וציפה ראשיהם וחשוקיהם זהב ואדניהם חמישה נחושת 
 ויעש בצלאל את הארון עצי שיטים אמתיים וחצי אורכו ואמה וחצי רוחבו ואמה וחצי קומתו
 ויצפהו זהב טהור מבית ומחוץ ויעש לו זר זהב סביב
 וייצוק לו ארבע טבעות זהב על ארבע פעמותיו ושתי טבעות על צלעו האחת ושתי טבעות על צלעו השנית
 ויעש בדי עצי שיטים ויצף אותם זהב
 ויבא את הבדים בטבעות על צלעות הארון לשאת את הארון
 ויעש כפורת זהב טהור אמתיים וחצי אורכה ואמה וחצי רוחבה
 ויעש שני כרובים זהב מקשה עשה אותם משני קצות הכפורת
 כרוב אחד מקצה מזה וכרוב אחד מקצה מזה מן הכפורת עשה את הכרובים משני קצותיו
 ויהיו הכרובים פורשי כנפיים למעלה סוככים בכנפיהם על הכפורת ופניהם איש אל אחיו אל הכפורת היו פני הכרובים 
 ויעש את השולחן עצי שיטים אמתיים אורכו ואמה רוחבו ואמה וחצי קומתו
 ויצף אותו זהב טהור ויעש לו זר זהב סביב
 ויעש לו מסגרת טופח סביב ויעש זר זהב למסגרתו סביב
 וייצוק לו ארבע טבעות זהב וייתן את הטבעות על ארבע הפיאות אשר לארבע רגליו
 לעומת המסגרת היו הטבעות בתים לבדים לשאת את השולחן
 ויעש את הבדים עצי שיטים ויצף אותם זהב לשאת את השולחן
 ויעש את הכלים אשר על השולחן את קערותיו ואת כפותיו ואת מנקייותיו ואת הקשוות אשר יוסך בהן זהב טהור 
 ויעש את המנורה זהב טהור מקשה עשה את המנורה ירכה וקנה גביעיה כפתוריה ופרחיה ממנה היו
 ושישה קנים יוצאים מצידיה שלושה קני מנורה מצידה האחד ושלושה קני מנורה מצידה השני
 שלושה גביעים משוקדים בקנה האחד כפתור ופרח ושלושה גביעים משוקדים בקנה אחד כפתור ופרח כן לששת הקנים היוצאים מן המנורה
 ובמנורה ארבעה גביעים משוקדים כפתוריה ופרחיה
 וכפתור תחת שני הקנים ממנה וכפתור תחת שני הקנים ממנה וכפתור תחת שני הקנים ממנה לששת הקנים היוצאים ממנה
 כפתוריהם וקנותם ממנה היו כולה מקשה אחת זהב טהור
 ויעש את נרותיה שבעה ומלקחיה ומחתותיה זהב טהור
 כיכר זהב טהור עשה אותה ואת כל כליה 
 ויעש את מזבח הקטורת עצי שיטים אמה אורכו ואמה רוחבו רבוע ואמתיים קומתו ממנו היו קרנותיו
 ויצף אותו זהב טהור את גגו ואת קירותיו סביב ואת קרנותיו ויעש לו זר זהב סביב
 ושתי טבעות זהב עשה לו מתחת לזרו על שתי צלעותיו על שני צידיו לבתים לבדים לשאת אותו בהם
 ויעש את הבדים עצי שיטים ויצף אותם זהב
 ויעש את שמן המשחה קודש ואת קטורת הסמים טהור מעשה רוקח 
 ויעש את מזבח העולה עצי שיטים חמש אמות אורכו וחמש אמות רוחבו רבוע ושלוש אמות קומתו
 ויעש קרנותיו על ארבע פינותיו ממנו היו קרנותיו ויצף אותו נחושת
 ויעש את כל כלי המזבח את הסירות ואת היעים ואת המזרקות את המזלגות ואת המחתות כל כליו עשה נחושת
 ויעש למזבח מכבר מעשה רשת נחושת תחת כרכובו מלמטה עד חצייו
 וייצוק ארבע טבעות בארבע הקצוות למכבר הנחושת בתים לבדים
 ויעש את הבדים עצי שיטים ויצף אותם נחושת
 ויבא את הבדים בטבעות על צלעות המזבח לשאת אותו בהם נבוב לוחות עשה אותו 
 ויעש את הכיור נחושת ואת כנו נחושת במראות הצובאות אשר צבאו פתח אוהל מועד 
 ויעש את החצר לפאת נגב תימנה קלעי החצר שש מושזר מאה באמה
 עמודיהם עשרים ואדניהם עשרים נחושת ווי העמודים וחשוקיהם כסף
 ולפאת צפון מאה באמה עמודיהם עשרים ואדניהם עשרים נחושת ווי העמודים וחשוקיהם כסף
 ולפאת ים קלעים חמישים באמה עמודיהם עשרה ואדניהם עשרה ווי העמודים וחשוקיהם כסף
 ולפאת קדמה מזרחה חמישים אמה
 קלעים חמש עשרה אמה אל הכתף עמודיהם שלושה ואדניהם שלושה
 ולכתף השנית מזה ומזה לשער החצר קלעים חמש עשרה אמה עמודיהם שלושה ואדניהם שלושה
 כל קלעי החצר סביב שש מושזר
 והאדנים לעמודים נחושת ווי העמודים וחשוקיהם כסף וציפוי ראשיהם כסף והם מחושקים כסף כול עמודי החצר
 ומסך שער החצר מעשה רוקם תכלת וארגמן ותולעת שני ושש מושזר ועשרים אמה אורך וקומה ברוחב חמש אמות לעומת קלעי החצר
 ועמודיהם ארבעה ואדניהם ארבעה נחושת וויהם כסף וציפוי ראשיהם וחשוקיהם כסף
 וכל היתדות למשכן ולחצר סביב נחושת 
 אלה פקודי המשכן משכן העדות אשר פוקד על פי משה עבודת הלויים ביד איתמר בן אהרון הכוהן
 ובצלאל בן אורי בן חור למטה יהודה עשה את כל אשר ציווה י-הוה את משה
 ואיתו אוהליאב בן אחיסמך למטה דן חרש וחושב ורוקם בתכלת ובארגמן ובתולעת השני ובשש 
 כל הזהב העשוי למלאכה בכול מלאכת הקודש ויהי זהב התנופה תשע ועשרים כיכר ושבע מאות ושלושים שקל בשקל הקודש
 וכסף פקודי העדה מאת כיכר ואלף ושבע מאות וחמישה ושבעים שקל בשקל הקודש
 בקע לגולגולת מחצית השקל בשקל הקודש לכול העובר על הפקודים מבן עשרים שנה ומעלה לשש מאות אלף ושלושת אלפים וחמש מאות וחמישים
 ויהי מאת כיכר הכסף לצקת את אדני הקודש ואת אדני הפרוכת מאת אדנים למאת הכיכר כיכר לאדן
 ואת האלף ושבע המאות וחמישה ושבעים עשה ווים לעמודים וציפה ראשיהם וחישק אותם
 ונחושת התנופה שבעים כיכר ואלפיים וארבע מאות שקל
 ויעש בה את אדני פתח אוהל מועד ואת מזבח הנחושת ואת מכבר הנחושת אשר לו ואת כל כלי המזבח
 ואת אדני החצר סביב ואת אדני שער החצר ואת כל יתדות המשכן ואת כל יתדות החצר סביב
 ומן התכלת והארגמן ותולעת השני עשו בגדי שרד לשרת בקודש ויעשו את בגדי הקודש אשר לאהרון כאשר ציווה י-הוה את משה 
 ויעש את האיפוד זהב תכלת וארגמן ותולעת שני ושש מושזר
 וירקעו את פחי הזהב וקיצץ פתילים לעשות בתוך התכלת ובתוך הארגמן ובתוך תולעת השני ובתוך השש מעשה חושב
 כתפות עשו לו חוברות על שני קצותיו חובר
 וחשב אפודתו אשר עליו ממנו הוא כמעשהו זהב תכלת וארגמן ותולעת שני ושש מושזר כאשר ציווה י-הוה את משה 
 ויעשו את אבני השוהם מוסבות משבצות זהב מפותחות פיתוחי חותם על שמות בני ישראל
 וישם אותם על כתפות האיפוד אבני זיכרון לבני ישראל כאשר ציווה י-הוה את משה 
 ויעש את החושן מעשה חושב כמעשה איפוד זהב תכלת וארגמן ותולעת שני ושש מושזר
 רבוע היה כפול עשו את החושן זרת אורכו וזרת רוחבו כפול
 וימלאו בו ארבעה טורי אבן טור אודם פטדה וברקת הטור האחד
 והטור השני נופך ספיר ויהלום
 והטור השלישי לשם שבו ואחלמה
 והטור הרביעי תרשיש שוהם וישפה מוסבות משבצות זהב במילואותם
 והאבנים על שמות בני ישראל הנה שתים עשרה על שמותם פיתוחי חותם איש על שמו לשנים עשר שבט
 ויעשו על החושן שרשרות גבלות מעשה עבות זהב טהור
 ויעשו שתי משבצות זהב ושתי טבעות זהב וייתנו את שתי הטבעות על שני קצות החושן
 וייתנו שתי העבותות הזהב על שתי הטבעות על קצות החושן
 ואת שתי קצות שתי העבותות נתנו על שתי המשבצות וייתנום על כתפות האיפוד אל מול פניו
 ויעשו שתי טבעות זהב וישימו על שני קצות החושן על שפתו אשר אל עבר האיפוד ביתה
 ויעשו שתי טבעות זהב וייתנום על שתי כתפות האיפוד מלמטה ממול פניו לעומת מחברתו ממעל לחשב האיפוד
 וירכסו את החושן מטבעותיו אל טבעות האיפוד בפתיל תכלת להיות על חשב האיפוד ולא ייזח החושן מעל האיפוד כאשר ציווה י-הוה את משה 
 ויעש את מעיל האיפוד מעשה אורג כליל תכלת
 ופי המעיל בתוכו כפי תחרא שפה לפיו סביב לא ייקרע
 ויעשו על שולי המעיל רימוני תכלת וארגמן ותולעת שני מושזר
 ויעשו פעמוני זהב טהור וייתנו את הפעמונים בתוך הרימונים על שולי המעיל סביב בתוך הרימונים
 פעמון ורימון פעמון ורימון על שולי המעיל סביב לשרת כאשר ציווה י-הוה את משה 
 ויעשו את הכותנות שש מעשה אורג לאהרון ולבניו
 ואת המצנפת שש ואת פארי המגבעות שש ואת מכנסי הבד שש מושזר
 ואת האבנט שש מושזר ותכלת וארגמן ותולעת שני מעשה רוקם כאשר ציווה י-הוה את משה 
 ויעשו את ציץ נזר הקודש זהב טהור ויכתבו עליו מכתב פיתוחי חותם קודש לי-הוה
 וייתנו עליו פתיל תכלת לתת על המצנפת מלמעלה כאשר ציווה י-הוה את משה 
 ותכל כל עבודת משכן אוהל מועד ויעשו בני ישראל ככול אשר ציווה י-הוה את משה כן עשו 
 ויביאו את המשכן אל משה את האוהל ואת כל כליו קרסיו קרשיו בריחיו ועמודיו ואדניו
 ואת מכסה עורות האילים המאודמים ואת מכסה עורות התחשים ואת פרוכת המסך
 את ארון העדות ואת בדיו ואת הכפורת
 את השולחן את כל כליו ואת לחם הפנים
 את המנורה הטהורה את נרותיה נרות המערכה ואת כל כליה ואת שמן המאור
 ואת מזבח הזהב ואת שמן המשחה ואת קטורת הסמים ואת מסך פתח האוהל
 את מזבח הנחושת ואת מכבר הנחושת אשר לו את בדיו ואת כל כליו את הכיור ואת כנו
 את קלעי החצר את עמודיה ואת אדניה ואת המסך לשער החצר את מיתריו ויתדותיה ואת כל כלי עבודת המשכן לאוהל מועד
 את בגדי השרד לשרת בקודש את בגדי הקודש לאהרון הכוהן ואת בגדי בניו לכהן
 ככול אשר ציווה י-הוה את משה כן עשו בני ישראל את כל העבודה
 וירא משה את כל המלאכה והנה עשו אותה כאשר ציווה י-הוה כן עשו ויברך אותם משה 
 וידבר י-הוה אל משה לאמור
 ביום החודש הראשון באחד לחודש תקים את משכן אוהל מועד
 ושמת שם את ארון העדות וסכות על הארון את הפרוכת
 והבאת את השולחן וערכת את ערכו והבאת את המנורה והעלית את נרותיה
 ונתת את מזבח הזהב לקטורת לפני ארון העדות ושמת את מסך הפתח למשכן
 ונתת את מזבח העולה לפני פתח משכן אוהל מועד
 ונתת את הכיור בין אוהל מועד ובין המזבח ונתת שם מים
 ושמת את החצר סביב ונתת את מסך שער החצר
 ולקחת את שמן המשחה ומשחת את המשכן ואת כל אשר בו וקידשת אותו ואת כל כליו והיה קודש
 ומשחת את מזבח העולה ואת כל כליו וקידשת את המזבח והיה המזבח קודש קודשים
 ומשחת את הכיור ואת כנו וקידשת אותו
 והקרבת את אהרון ואת בניו אל פתח אוהל מועד ורחצת אותם במים
 והלבשת את אהרון את בגדי הקודש ומשחת אותו וקידשת אותו וכיהן לי
 ואת בניו תקריב והלבשת אותם כותונות
 ומשחת אותם כאשר משחת את אביהם וכיהנו לי והייתה להיות להם מושחתם לכהונת עולם לדורותם
 ויעש משה ככול אשר ציווה י-הוה אותו כן עשה 
 ויהי בחודש הראשון בשנה השנית באחד לחודש הוקם המשכן
 ויקם משה את המשכן וייתן את אדניו וישם את קרשיו וייתן את בריחיו ויקם את עמודיו
 ויפרוש את האוהל על המשכן וישם את מכסה האוהל עליו מלמעלה כאשר ציווה י-הוה את משה 
 וייקח וייתן את העדות אל הארון וישם את הבדים על הארון וייתן את הכפורת על הארון מלמעלה
 ויבא את הארון אל המשכן וישם את פרוכת המסך ויסך על ארון העדות כאשר ציווה י-הוה את משה 
 וייתן את השולחן באוהל מועד על ירך המשכן צפונה מחוץ לפרוכת
 ויערוך עליו ערך לחם לפני י-הוה כאשר ציווה י-הוה את משה 
 וישם את המנורה באוהל מועד נוכח השולחן על ירך המשכן נגבה
 ויעל הנרות לפני י-הוה כאשר ציווה י-הוה את משה 
 וישם את מזבח הזהב באוהל מועד לפני הפרוכת
 ויקטר עליו קטורת סמים כאשר ציווה י-הוה את משה 
 וישם את מסך הפתח למשכן
 ואת מזבח העולה שם פתח משכן אוהל מועד ויעל עליו את העולה ואת המנחה כאשר ציווה י-הוה את משה 
 וישם את הכיור בין אוהל מועד ובין המזבח וייתן שמה מים לרוחצה
 ורחצו ממנו משה ואהרון ובניו את ידיהם ואת רגליהם
 בבואם אל אוהל מועד ובקורבתם אל המזבח ירחצו כאשר ציווה י-הוה את משה 
 ויקם את החצר סביב למשכן ולמזבח וייתן את מסך שער החצר ויכל משה את המלאכה 
 ויכס הענן את אוהל מועד וכבוד י-הוה מלא את המשכן
 ולא יכול משה לבוא אל אוהל מועד כי שכן עליו הענן וכבוד י-הוה מלא את המשכן
 ובהיעלות הענן מעל המשכן יסעו בני ישראל בכול מסעיהם
 ואם לא ייעלה הענן ולא יסעו עד יום היעלותו
 כי ענן יהוה על המשכן יומם ואש תהיה לילה בו לעיני כל בית ישראל בכל מסעיהם
