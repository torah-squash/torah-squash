  דברים 
 אלה הדברים אשר דיבר משה אל כל ישראל בעבר הירדן במדבר בערבה מול סוף בין פארן ובין תופל ולבן וחצרות ודי זהב
 אחד עשר יום מחורב דרך הר שעיר עד קדש ברנע
 ויהי בארבעים שנה בעשתי עשר חודש באחד לחודש דיבר משה אל בני ישראל ככול אשר ציווה י-הוה אותו אליהם
 אחרי הכותו את סיחון מלך האמורי אשר יושב בחשבון ואת עוג מלך הבשן אשר יושב בעשתרות באדרעי
 בעבר הירדן בארץ מואב הואיל משה ביאר את התורה הזאת לאמור
 י-הוה א-לוהינו דיבר אלינו בחורב לאמור רב לכם שבת בהר הזה
 פנו וסעו לכם ובואו הר האמורי ואל כל שכניו בערבה בהר ובשפילה ובנגב ובחוף הים ארץ הכנעני והלבנון עד הנהר הגדול נהר פרת
 ראה נתתי לפניכם את הארץ בואו ורשו את הארץ אשר נשבע י-הוה לאבותיכם לאברהם ליצחק וליעקוב לתת להם ולזרעם אחריהם
 ואומר אליכם בעת ההיא לאמור לא אוכל לבדי שאת אתכם
 י-הוה א-לוהיכם הרבה אתכם והנכם היום ככוכבי השמיים לרוב
 י-הוה א-לוהי אבותיכם יוסף עליכם ככם אלף פעמים ויברך אתכם כאשר דיבר לכם
 איכה אשא לבדי טורחכם ומשאכם וריבכם
 הבו לכם אנשים חכמים ונבונים וידועים לשבטיכם ואשימם בראשיכם
 ותענו אותי ותאמרו טוב הדבר אשר דיברת לעשות
 ואקח את ראשי שבטיכם אנשים חכמים וידועים ואתן אותם ראשים עליכם שרי אלפים ושרי מאות ושרי חמישים ושרי עשרות ושוטרים לשבטיכם
 ואצווה את שופטיכם בעת ההיא לאמור שמוע בין אחיכם ושפטתם צדק בין איש ובין אחיו ובין גרו
 לא תכירו פנים במשפט כקטון כגדול תשמעון לא תגורו מפני איש כי המשפט לא-לוהים הוא והדבר אשר יקשה מכם תקריבון אליי ושמעתיו
 ואצווה אתכם בעת ההיא את כל הדברים אשר תעשון
 וניסע מחורב ונלך את כל המדבר הגדול והנורא ההוא אשר ראיתם דרך הר האמורי כאשר ציווה י-הוה א-לוהינו אותנו ונבוא עד קדש ברנע
 ואומר אליכם באתם עד הר האמורי אשר י-הוה א-לוהינו נותן לנו
 ראה נתן י-הוה א-לוהיך לפניך את הארץ עלה רש כאשר דיבר י-הוה א-לוהי אבותיך לך אל תירא ואל תיחת
 ותקרבון אליי כולכם ותאמרו נשלחה אנשים לפנינו ויחפרו לנו את הארץ וישיבו אותנו דבר את הדרך אשר נעלה בה ואת הערים אשר נבוא אליהן
 וייטב בעיניי הדבר ואקח מכם שנים עשר אנשים איש אחד לשבט
 ויפנו ויעלו ההרה ויבואו עד נחל אשכול וירגלו אותה
 ויקחו בידם מפרי הארץ ויורידו אלינו וישיבו אותנו דבר ויאמרו טובה הארץ אשר י-הוה א-לוהינו נותן לנו
 ולא אביתם לעלות ותמרו את פי י-הוה א-לוהיכם
 ותירגנו באוהליכם ותאמרו בשנאת י-הוה אותנו הוציאנו מארץ מצריים לתת אותנו ביד האמורי להשמידנו
 אנה אנחנו עולים אחינו המסו את לבבנו לאמור עם גדול ורם ממנו ערים גדולות ובצורות בשמיים וגם בני ענקים ראינו שם
 ואומר אליכם לא תערצון ולא תיראון מהם
 י-הוה א-לוהיכם ההולך לפניכם הוא יילחם לכם ככול אשר עשה איתכם במצריים לעיניכם
 ובמדבר אשר ראית אשר נשאך י-הוה א-לוהיך כאשר יישא איש את בנו בכל הדרך אשר הלכתם עד בואכם עד המקום הזה
 ובדבר הזה אינכם מאמינים בי-הוה א-לוהיכם
 ההולך לפניכם בדרך לתור לכם מקום לחנותכם באש לילה לראותכם בדרך אשר תלכו בה ובענן יומם
 וישמע י-הוה את קול דבריכם ויקצוף ויישבע לאמור
 אם יראה איש באנשים האלה הדור הרע הזה את הארץ הטובה אשר נשבעתי לתת לאבותיכם
 זולתי כלב בן יפונה הוא יראנה ולו אתן את הארץ אשר דרך בה ולבניו יען אשר מילא אחרי י-הוה
 גם בי התאנף י-הוה בגללכם לאמור גם אתה לא תבוא שם
 יהושוע בן נון העומד לפניך הוא יבוא שמה אותו חזק כי הוא ינחילנה את ישראל
 וטפכם אשר אמרתם לבז יהיה ובניכם אשר לא ידעו היום טוב ורע המה יבואו שמה ולהם אתננה והם יירשוה
 ואתם פנו לכם וסעו המדברה דרך ים סוף
 ותענו ותאמרו אליי חטאנו לי-הוה אנחנו נעלה ונלחמנו ככול אשר ציוונו י-הוה א-לוהינו ותחגרו איש את כלי מלחמתו ותהינו לעלות ההרה
 ויאמר י-הוה אליי אמור להם לא תעלו ולא תילחמו כי אינני בקרבכם ולא תינגפו לפני אויביכם
 ואדבר אליכם ולא שמעתם ותמרו את פי י-הוה ותזידו ותעלו ההרה
 וייצא האמורי היושב בהר ההוא לקראתכם וירדפו אתכם כאשר תעשינה הדבורים ויכתו אתכם בשעיר עד חורמה
 ותשובו ותבכו לפני י-הוה ולא שמע י-הוה בקולכם ולא האזין אליכם
 ותשבו בקדש ימים רבים כימים אשר ישבתם
 ונפן וניסע המדברה דרך ים סוף כאשר דיבר י-הוה אליי ונסב את הר שעיר ימים רבים 
 ויאמר י-הוה אליי לאמור
 רב לכם סוב את ההר הזה פנו לכם צפונה
 ואת העם צו לאמור אתם עוברים בגבול אחיכם בני עשיו היושבים בשעיר וייראו מכם ונשמרתם מאוד
 אל תתגרו בם כי לא אתן לכם מארצם עד מדרך כף רגל כי ירושה לעשיו נתתי את הר שעיר
 אוכל תשברו מאיתם בכסף ואכלתם וגם מים תכרו מאיתם בכסף ושתיתם
 כי י-הוה א-לוהיך בירכך בכול מעשה ידך ידע לכתך את המדבר הגדול הזה זה ארבעים שנה י-הוה א-לוהיך עימך לא חסרת דבר
 ונעבור מאת אחינו בני עשיו היושבים בשעיר מדרך הערבה מאילת ומעציון גבר ונפן ונעבור דרך מדבר מואב
 ויאמר י-הוה אליי אל תצר את מואב ואל תתגר בם מלחמה כי לא אתן לך מארצו ירושה כי לבני לוט נתתי את ער ירושה
 האימים לפנים ישבו בה עם גדול ורב ורם כענקים
 רפאים ייחשבו אף הם כענקים והמואבים יקראו להם אימים
 ובשעיר ישבו החורים לפנים ובני עשיו יירשום וישמידום מפניהם ויישבו תחתם כאשר עשה ישראל לארץ ירושתו אשר נתן י-הוה להם
 עתה קומו ועברו לכם את נחל זרד ונעבור את נחל זרד
 והימים אשר הלכנו מקדש ברנע עד אשר עברנו את נחל זרד שלושים ושמונה שנה עד תום כל הדור אנשי המלחמה מקרב המחנה כאשר נשבע י-הוה להם
 וגם יד י-הוה הייתה בם להומם מקרב המחנה עד תומם
 ויהי כאשר תמו כל אנשי המלחמה למות מקרב העם 
 וידבר י-הוה אליי לאמור
 אתה עובר היום את גבול מואב את ער
 וקרבת מול בני עמון אל תצורם ואל תתגר בם כי לא אתן מארץ בני עמון לך ירושה כי לבני לוט נתתיה ירושה
 ארץ רפאים תיחשב אף היא רפאים ישבו בה לפנים והעמונים יקראו להם זמזומים
 עם גדול ורב ורם כענקים וישמידם י-הוה מפניהם ויירשום ויישבו תחתם
 כאשר עשה לבני עשיו היושבים בשעיר אשר השמיד את החורי מפניהם ויירשום ויישבו תחתם עד היום הזה
 והעווים היושבים בחצרים עד עזה כפתורים היוצאים מכפתור השמידום ויישבו תחתם
 קומו סעו ועברו את נחל ארנון ראה נתתי בידך את סיחון מלך חשבון האמורי ואת ארצו החל רש והתגר בו מלחמה
 היום הזה אחל תת פחדך ויראתך על פני העמים תחת כל השמיים אשר ישמעון שמעך ורגזו וחלו מפניך
 ואשלח מלאכים ממדבר קדמות אל סיחון מלך חשבון דברי שלום לאמור
 אעברה בארצך בדרך בדרך אלך לא אסור ימין ושמאל
 אוכל בכסף תשבירני ואכלתי ומים בכסף תיתן לי ושתיתי רק אעברה ברגליי
 כאשר עשו לי בני עשיו היושבים בשעיר והמואבים היושבים בער עד אשר אעבור את הירדן אל הארץ אשר י-הוה א-לוהינו נותן לנו
 ולא אבה סיחון מלך חשבון העבירנו בו כי הקשה י-הוה א-לוהיך את רוחו ואימץ את לבבו למען תיתו בידך כיום הזה 
 ויאמר י-הוה אליי ראה החילותי תת לפניך את סיחון ואת ארצו החל רש לרשת את ארצו
 וייצא סיחון לקראתנו הוא וכל עמו למלחמה יהצה
 וייתנהו י-הוה א-לוהינו לפנינו ונך אותו ואת בניו ואת כל עמו
 ונלכוד את כל עריו בעת ההיא ונחרם את כל עיר מתים והנשים והטף לא השארנו שריד
 רק הבהמה בזזנו לנו ושלל הערים אשר לכדנו
 מערוער אשר על שפת נחל ארנון והעיר אשר בנחל ועד הגלעד לא הייתה קריה אשר שגבה ממנו את הכול נתן י-הוה א-לוהינו לפנינו
 רק אל ארץ בני עמון לא קרבת כל יד נחל יבוק וערי ההר וכול אשר ציווה י-הוה א-לוהינו
 ונפן ונעל דרך הבשן וייצא עוג מלך הבשן לקראתנו הוא וכל עמו למלחמה אדרעי
 ויאמר י-הוה אליי אל תירא אותו כי בידך נתתי אותו ואת כל עמו ואת ארצו ועשית לו כאשר עשית לסיחון מלך האמורי אשר יושב בחשבון
 וייתן י-הוה א-לוהינו בידנו גם את עוג מלך הבשן ואת כל עמו ונכהו עד בלתי השאיר לו שריד
 ונלכוד את כל עריו בעת ההיא לא הייתה קריה אשר לא לקחנו מאיתם שישים עיר כל חבל ארגוב ממלכת עוג בבשן
 כל אלה ערים בצורות חומה גבוהה דלתיים ובריח לבד מערי הפרזי הרבה מאוד
 ונחרם אותם כאשר עשינו לסיחון מלך חשבון החרם כל עיר מתים הנשים והטף
 וכל הבהמה ושלל הערים בזונו לנו
 וניקח בעת ההיא את הארץ מיד שני מלכי האמורי אשר בעבר הירדן מנחל ארנון עד הר חרמון
 צידונים יקראו לחרמון שריון והאמורי יקראו לו שניר
 כול ערי המישור וכל הגלעד וכל הבשן עד סלכה ואדרעי ערי ממלכת עוג בבשן
 כי רק עוג מלך הבשן נשאר מיתר הרפאים הנה ערשו ערש ברזל הלוא היא ברבת בני עמון תשע אמות אורכה וארבע אמות רוחבה באמת איש
 ואת הארץ הזאת ירשנו בעת ההיא מערוער אשר על נחל ארנון וחצי הר הגלעד ועריו נתתי לראובני ולגדי
 ויתר הגלעד וכל הבשן ממלכת עוג נתתי לחצי שבט המנשה כול חבל הארגוב לכל הבשן ההוא ייקרא ארץ רפאים
 יאיר בן מנשה לקח את כל חבל ארגוב עד גבול הגשורי והמעכתי ויקרא אותם על שמו את הבשן חוות יאיר עד היום הזה
 ולמכיר נתתי את הגלעד
 ולראובני ולגדי נתתי מן הגלעד ועד נחל ארנון תוך הנחל וגבול ועד יבוק הנחל גבול בני עמון
 והערבה והירדן וגבול מכינרת ועד ים הערבה ים המלח תחת אשדות הפסגה מזרחה
 ואצו אתכם בעת ההיא לאמור י-הוה א-לוהיכם נתן לכם את הארץ הזאת לרשתה חלוצים תעברו לפני אחיכם בני ישראל כל בני חיל
 רק נשיכם וטפכם ומקנכם ידעתי כי מקנה רב לכם יישבו בעריכם אשר נתתי לכם
 עד אשר יניח י-הוה לאחיכם ככם וירשו גם הם את הארץ אשר י-הוה א-לוהיכם נותן להם בעבר הירדן ושבתם איש לירושתו אשר נתתי לכם
 ואת יהושוע ציוויתי בעת ההיא לאמור עיניך הרואות את כל אשר עשה י-הוה א-לוהיכם לשני המלכים האלה כן יעשה י-הוה לכל הממלכות אשר אתה עובר שמה
 לא תיראום כי י-הוה א-לוהיכם הוא הנלחם לכם 
 ואתחנן אל י-הוה בעת ההיא לאמור
 א-דוניי י-הוה אתה החילות להראות את עבדך את גודלך ואת ידך החזקה אשר מי אל בשמיים ובארץ אשר יעשה כמעשיך וכגבורותיך
 אעברה נא ואראה את הארץ הטובה אשר בעבר הירדן ההר הטוב הזה והלבנון
 ויתעבר י-הוה בי למענכם ולא שמע אליי ויאמר י-הוה אליי רב לך אל תוסף דבר אליי עוד בדבר הזה
 עלה ראש הפסגה ושא עיניך ימה וצפונה ותימנה ומזרחה וראה בעיניך כי לא תעבור את הירדן הזה
 וצו את יהושוע וחזקהו ואמצהו כי הוא יעבור לפני העם הזה והוא ינחיל אותם את הארץ אשר תראה
 ונשב בגיא מול בית פעור 
 ועתה ישראל שמע אל החוקים ואל המשפטים אשר אנוכי מלמד אתכם לעשות למען תחיו ובאתם וירשתם את הארץ אשר י-הוה א-לוהי אבותיכם נותן לכם
 לא תוסיפו על הדבר אשר אנוכי מצווה אתכם ולא תגרעו ממנו לשמור את מצוות י-הוה א-לוהיכם אשר אנוכי מצווה אתכם
 עיניכם הרואות את אשר עשה י-הוה בבעל פעור כי כל האיש אשר הלך אחרי בעל פעור השמידו י-הוה א-לוהיך מקרבך
 ואתם הדבקים בי-הוה א-לוהיכם חיים כולכם היום
 ראה לימדתי אתכם חוקים ומשפטים כאשר ציווני י-הוה א-לוהיי לעשות כן בקרב הארץ אשר אתם באים שמה לרשתה
 ושמרתם ועשיתם כי היא חכמתכם ובינתכם לעיני העמים אשר ישמעון את כל החוקים האלה ואמרו רק עם חכם ונבון הגוי הגדול הזה
 כי מי גוי גדול אשר לו א-לוהים קרובים אליו כי-הוה א-לוהינו בכל קוראנו אליו
 ומי גוי גדול אשר לו חוקים ומשפטים צדיקים ככול התורה הזאת אשר אנוכי נותן לפניכם היום
 רק הישמר לך ושמור נפשך מאוד פן תשכח את הדברים אשר ראו עיניך ופן יסורו מלבבך כול ימי חייך והודעתם לבניך ולבני בניך
 יום אשר עמדת לפני י-הוה א-לוהיך בחורב באמור י-הוה אליי הקהל לי את העם ואשמיעם את דבריי אשר ילמדון ליראה אותי כל הימים אשר הם חיים על האדמה ואת בניהם ילמדון
 ותקרבון ותעמדון תחת ההר וההר בוער באש עד לב השמיים חושך ענן וערפל
 וידבר י-הוה אליכם מתוך האש קול דברים אתם שומעים ותמונה אינכם רואים זולתי קול
 ויגד לכם את בריתו אשר ציווה אתכם לעשות עשרת הדברים ויכתבם על שני לוחות אבנים
 ואותי ציווה י-הוה בעת ההיא ללמד אתכם חוקים ומשפטים לעשותכם אותם בארץ אשר אתם עוברים שמה לרשתה
 ונשמרתם מאוד לנפשותיכם כי לא ראיתם כל תמונה ביום דיבר י-הוה אליכם בחורב מתוך האש
 פן תשחיתון ועשיתם לכם פסל תמונת כל סמל תבנית זכר או נקבה
 תבנית כל בהמה אשר בארץ תבנית כל ציפור כנף אשר תעוף בשמיים
 תבנית כל רומש באדמה תבנית כל דגה אשר במים מתחת לארץ
 ופן תישא עיניך השמיימה וראית את השמש ואת הירח ואת הכוכבים כול צבא השמיים ונידחת והשתחווית להם ועבדתם אשר חלק י-הוה א-לוהיך אותם לכול העמים תחת כל השמיים
 ואתכם לקח י-הוה ויוציא אתכם מכור הברזל ממצריים להיות לו לעם נחלה כיום הזה
 וי-הוה התאנף בי על דבריכם ויישבע לבלתי עוברי את הירדן ולבלתי בוא אל הארץ הטובה אשר י-הוה א-לוהיך נותן לך נחלה
 כי אנוכי מת בארץ הזאת אינני עובר את הירדן ואתם עוברים וירשתם את הארץ הטובה הזאת
 הישמרו לכם פן תשכחו את ברית י-הוה א-לוהיכם אשר כרת עימכם ועשיתם לכם פסל תמונת כול אשר ציווך י-הוה א-לוהיך
 כי י-הוה א-לוהיך אש אוכלה הוא אל קנא 
 כי תוליד בנים ובני בנים ונושנתם בארץ והשחתם ועשיתם פסל תמונת כול ועשיתם הרע בעיני י-הוה א-לוהיך להכעיסו
 העידותי בכם היום את השמיים ואת הארץ כי אבוד תאבדון מהר מעל הארץ אשר אתם עוברים את הירדן שמה לרשתה לא תאריכון ימים עליה כי הישמד תישמדון
 והפיץ י-הוה אתכם בעמים ונשארתם מתי מספר בגויים אשר ינהג י-הוה אתכם שמה
 ועבדתם שם א-לוהים מעשה ידי אדם עץ ואבן אשר לא יראון ולא ישמעון ולא יאכלון ולא יריחון
 וביקשתם משם את י-הוה א-לוהיך ומצאת כי תדרשנו בכל לבבך ובכל נפשך
 בצר לך ומצאוך כול הדברים האלה באחרית הימים ושבת עד י-הוה א-לוהיך ושמעת בקולו
 כי אל רחום י-הוה א-לוהיך לא ירפך ולא ישחיתך ולא ישכח את ברית אבותיך אשר נשבע להם
 כי שאל נא לימים ראשונים אשר היו לפניך למן היום אשר ברא א-לוהים אדם על הארץ ולמקצה השמיים ועד קצה השמיים הנהיה כדבר הגדול הזה או הנשמע כמוהו
 השמע עם קול א-לוהים מדבר מתוך האש כאשר שמעת אתה ויחי
 או הניסה א-לוהים לבוא לקחת לו גוי מקרב גוי במסות באותות ובמופתים ובמלחמה וביד חזקה ובזרוע נטויה ובמוראים גדולים ככול אשר עשה לכם י-הוה א-לוהיכם במצריים לעיניך
 אתה הוראת לדעת כי י-הוה הוא הא-לוהים אין עוד מלבדו
 מן השמיים השמיעך את קולו לייסרך ועל הארץ הראך את אישו הגדולה ודבריו שמעת מתוך האש
 ותחת כי אהב את אבותיך ויבחר בזרעו אחריו ויוציאך בפניו בכוחו הגדול ממצריים
 להוריש גויים גדולים ועצומים ממך מפניך להביאך לתת לך את ארצם נחלה כיום הזה
 וידעת היום והשבות אל לבבך כי י-הוה הוא הא-לוהים בשמיים ממעל ועל הארץ מתחת אין עוד
 ושמרת את חוקיו ואת מצוותיו אשר אנוכי מצווך היום אשר ייטב לך ולבניך אחריך ולמען תאריך ימים על האדמה אשר י-הוה א-לוהיך נותן לך כל הימים 
 אז יבדיל משה שלוש ערים בעבר הירדן מזרחה שמש
 לנוס שמה רוצח אשר ירצח את ריעהו בבלי דעת והוא לא שונא לו מתמול שלשום ונס אל אחת מן הערים האל וחי
 את בצר במדבר בארץ המישור לראובני ואת ראמות בגלעד לגדי ואת גולן בבשן למנשי
 וזאת התורה אשר שם משה לפני בני ישראל
 אלה העדות והחוקים והמשפטים אשר דיבר משה אל בני ישראל בצאתם ממצריים
 בעבר הירדן בגיא מול בית פעור בארץ סיחון מלך האמורי אשר יושב בחשבון אשר הכה משה ובני ישראל בצאתם ממצריים
 ויירשו את ארצו ואת ארץ עוג מלך הבשן שני מלכי האמורי אשר בעבר הירדן מזרח שמש
 מערוער אשר על שפת נחל ארנון ועד הר שיאון הוא חרמון
 וכל הערבה עבר הירדן מזרחה ועד ים הערבה תחת אשדות הפסגה 
 ויקרא משה אל כל ישראל ויאמר אליהם שמע ישראל את החוקים ואת המשפטים אשר אנוכי דובר באוזניכם היום ולמדתם אותם ושמרתם לעשותם
 י-הוה א-לוהינו כרת עימנו ברית בחורב
 לא את אבותינו כרת י-הוה את הברית הזאת כי איתנו אנחנו אלה פה היום כולנו חיים
 פנים בפנים דיבר י-הוה עימכם בהר מתוך האש
 אנוכי עומד בין י-הוה וביניכם בעת ההיא להגיד לכם את דבר י-הוה כי יראתם מפני האש ולא עליתם בהר לאמור 
 אנוכי י-הוה א-לוהיך אשר הוצאתיך מארץ מצריים מבית עבדים לא יהיה לך א-לוהים אחרים על פניי
 לא תעשה לך פסל כל תמונה אשר בשמיים ממעל ואשר בארץ מתחת ואשר במים מתחת לארץ
 לא תשתחווה להם ולא תועבדם כי אנוכי י-הוה א-לוהיך אל קנא פוקד עוון אבות על בנים ועל שילשים ועל ריבעים לשונאיי
 ועושה חסד לאלפים לאוהביי ולשומרי מצוותיי 
 לא תישא את שם י-הוה א-לוהיך לשוא כי לא ינקה י-הוה את אשר יישא את שמו לשוא 
 שמור את יום השבת לקדשו כאשר ציווך י-הוה א-לוהיך
 ששת ימים תעבוד ועשית כל מלאכתך
 ויום השביעי שבת לי-הוה א-לוהיך לא תעשה כל מלאכה אתה ובנך ובתך ועבדך ואמתך ושורך וחמורך וכל בהמתך וגרך אשר בשעריך למען ינוח עבדך ואמתך כמוך
 וזכרת כי עבד היית בארץ מצריים ויוציאך י-הוה א-לוהיך משם ביד חזקה ובזרוע נטויה על כן ציווך י-הוה א-לוהיך לעשות את יום השבת 
 כבד את אביך ואת אימך כאשר ציווך י-הוה א-לוהיך למען יאריכון ימיך ולמען ייטב לך על האדמה אשר י-הוה א-לוהיך נותן לך 
 לא תרצח ולא תנאף ולא תגנוב ולא תענה בריעך עד שוא 
 ולא תחמוד אשת ריעך ולא תתאווה בית ריעך שדהו ועבדו ואמתו שורו וחמורו וכול אשר לריעך 
 את הדברים האלה דיבר י-הוה אל כל קהלכם בהר מתוך האש הענן והערפל קול גדול ולא יסף ויכתבם על שני לוחות אבנים וייתנם אליי
 ויהי כשומעכם את הקול מתוך החושך וההר בוער באש ותקרבון אליי כל ראשי שבטיכם וזקניכם
 ותאמרו הן הראנו י-הוה א-לוהינו את כבודו ואת גודלו ואת קולו שמענו מתוך האש היום הזה ראינו כי ידבר א-לוהים את האדם וחי
 ועתה למה נמות כי תאכלנו האש הגדולה הזאת אם יוספים אנחנו לשמוע את קול י-הוה א-לוהינו עוד ומתנו
 כי מי כל בשר אשר שמע קול א-לוהים חיים מדבר מתוך האש כמונו ויחי
 קרב אתה ושמע את כל אשר יאמר י-הוה א-לוהינו ואת תדבר אלינו את כל אשר ידבר י-הוה א-לוהינו אליך ושמענו ועשינו
 וישמע י-הוה את קול דבריכם בדברכם אליי ויאמר י-הוה אליי שמעתי את קול דברי העם הזה אשר דיברו אליך היטיבו כל אשר דיברו
 מי ייתן והיה לבבם זה להם ליראה אותי ולשמור את כל מצוותיי כל הימים למען ייטב להם ולבניהם לעולם
 לך אמור להם שובו לכם לאוהליכם
 ואתה פה עמוד עימדי ואדברה אליך את כל המצוה והחוקים והמשפטים אשר תלמדם ועשו בארץ אשר אנוכי נותן להם לרשתה
 ושמרתם לעשות כאשר ציווה י-הוה א-לוהיכם אתכם לא תסורו ימין ושמאל
 בכל הדרך אשר ציווה י-הוה א-לוהיכם אתכם תלכו למען תחיון וטוב לכם והארכתם ימים בארץ אשר תירשון
 וזאת המצוה החוקים והמשפטים אשר ציווה י-הוה א-לוהיכם ללמד אתכם לעשות בארץ אשר אתם עוברים שמה לרשתה
 למען תירא את י-הוה א-לוהיך לשמור את כל חוקותיו ומצוותיו אשר אנוכי מצווך אתה ובנך ובן בנך כול ימי חייך ולמען יאריכון ימיך
 ושמעת ישראל ושמרת לעשות אשר ייטב לך ואשר תרבון מאוד כאשר דיבר י-הוה א-לוהי אבותיך לך ארץ זבת חלב ודבש 
 שמע ישראל י-הוה א-לוהינו י-הוה אחד
 ואהבת את י-הוה א-לוהיך בכל לבבך ובכל נפשך ובכל מאודך
 והיו הדברים האלה אשר אנוכי מצווך היום על לבבך
 ושיננתם לבניך ודיברת בם בשבתך בביתך ובלכתך בדרך ובשוכבך ובקומך
 וקשרתם לאות על ידך והיו לטוטפות בין עיניך
 וכתבתם על מזוזות ביתך ובשעריך 
 והיה כי יביאך י-הוה א-לוהיך אל הארץ אשר נשבע לאבותיך לאברהם ליצחק וליעקוב לתת לך ערים גדולות וטובות אשר לא בנית
 ובתים מלאים כל טוב אשר לא מילאת ובורות חצובים אשר לא חצבת כרמים וזיתים אשר לא נטעת ואכלת ושבעת
 הישמר לך פן תשכח את י-הוה אשר הוציאך מארץ מצריים מבית עבדים
 את י-הוה א-לוהיך תירא ואותו תעבוד ובשמו תישבע
 לא תלכון אחרי א-לוהים אחרים מא-לוהי העמים אשר סביבותיכם
 כי אל קנא י-הוה א-לוהיך בקרבך פן יחרה אף י-הוה א-לוהיך בך והשמידך מעל פני האדמה 
 לא תנסו את י-הוה א-לוהיכם כאשר ניסיתם במסה
 שמור תשמרון את מצוות י-הוה א-לוהיכם ועדותיו וחוקיו אשר ציווך
 ועשית הישר והטוב בעיני י-הוה למען ייטב לך ובאת וירשת את הארץ הטובה אשר נשבע י-הוה לאבותיך
 להדוף את כל אויביך מפניך כאשר דיבר י-הוה 
 כי ישאלך בנך מחר לאמור מה העדות והחוקים והמשפטים אשר ציווה י-הוה א-לוהינו אתכם
 ואמרת לבנך עבדים היינו לפרעה במצריים ויוציאנו י-הוה ממצריים ביד חזקה
 וייתן י-הוה אותות ומופתים גדולים ורעים במצריים בפרעה ובכל ביתו לעינינו
 ואותנו הוציא משם למען הביא אותנו לתת לנו את הארץ אשר נשבע לאבותינו
 ויצוונו י-הוה לעשות את כל החוקים האלה ליראה את י-הוה א-לוהינו לטוב לנו כל הימים לחייותנו כהיום הזה
 וצדקה תהיה לנו כי נשמור לעשות את כל המצוה הזאת לפני י-הוה א-לוהינו כאשר ציוונו 
 כי יביאך י-הוה א-לוהיך אל הארץ אשר אתה בא שמה לרשתה ונשל גויים רבים מפניך החיתי והגרגשי והאמורי והכנעני והפריזי והחיווי והיבוסי שבעה גויים רבים ועצומים ממך
 ונתנם י-הוה א-לוהיך לפניך והכיתם החרם תחרים אותם לא תכרות להם ברית ולא תחונם
 ולא תתחתן בם בתך לא תיתן לבנו ובתו לא תיקח לבנך
 כי יסיר את בנך מאחריי ועבדו א-לוהים אחרים וחרה אף י-הוה בכם והשמידך מהר
 כי אם כה תעשו להם מזבחותיהם תיתוצו ומצבותם תשברו ואשריהם תגדעון ופסיליהם תשרפון באש
 כי עם קדוש אתה לי-הוה א-לוהיך בך בחר י-הוה א-לוהיך להיות לו לעם סגולה מכול העמים אשר על פני האדמה
 לא מרובכם מכל העמים חשק י-הוה בכם ויבחר בכם כי אתם המעט מכל העמים
 כי מאהבת י-הוה אתכם ומשומרו את השבועה אשר נשבע לאבותיכם הוציא י-הוה אתכם ביד חזקה ויפדך מבית עבדים מיד פרעה מלך מצריים
 וידעת כי י-הוה א-לוהיך הוא הא-לוהים האל הנאמן שומר הברית והחסד לאוהביו ולשומרי מצוותיו לאלף דור
 ומשלם לשונאיו אל פניו להאבידו לא יאחר לשונאו אל פניו ישלם לו
 ושמרת את המצוה ואת החוקים ואת המשפטים אשר אנוכי מצווך היום לעשותם 
 והיה עקב תשמעון את המשפטים האלה ושמרתם ועשיתם אותם ושמר י-הוה א-לוהיך לך את הברית ואת החסד אשר נשבע לאבותיך
 ואהבך ובירכך והרבך ובירך פרי בטנך ופרי אדמתך דגנך ותירושך ויצהרך שגר אלפיך ועשתרות צאנך על האדמה אשר נשבע לאבותיך לתת לך
 ברוך תהיה מכל העמים לא יהיה בך עקר ועקרה ובבהמתך
 והסיר י-הוה ממך כל חולי וכל מדווי מצריים הרעים אשר ידעת לא ישימם בך ונתנם בכל שונאיך
 ואכלת את כל העמים אשר י-הוה א-לוהיך נותן לך לא תחוס עינך עליהם ולא תעבוד את א-לוהיהם כי מוקש הוא לך 
 כי תאמר בלבבך רבים הגויים האלה ממני איכה אוכל להורישם
 לא תירא מהם זכור תזכור את אשר עשה י-הוה א-לוהיך לפרעה ולכל מצריים
 המסות הגדולות אשר ראו עיניך והאותות והמופתים והיד החזקה והזרוע הנטויה אשר הוציאך י-הוה א-לוהיך כן יעשה י-הוה א-לוהיך לכל העמים אשר אתה ירא מפניהם
 וגם את הצרעה ישלח י-הוה א-לוהיך בם עד אבוד הנשארים והנסתרים מפניך
 לא תערוץ מפניהם כי י-הוה א-לוהיך בקרבך אל גדול ונורא
 ונשל י-הוה א-לוהיך את הגויים האל מפניך מעט מעט לא תוכל כלותם מהר פן תרבה עליך חית השדה
 ונתנם י-הוה א-לוהיך לפניך והמם מהומה גדולה עד הישמדם
 ונתן מלכיהם בידך והאבדת את שמם מתחת השמיים לא יתייצב איש בפניך עד השמידך אותם
 פסילי א-לוהיהם תשרפון באש לא תחמוד כסף וזהב עליהם ולקחת לך פן תיווקש בו כי תועבת י-הוה א-לוהיך הוא
 ולא תביא תועבה אל ביתך והיית חרם כמוהו שקץ תשקצנו ותעב תתעבנו כי חרם הוא 
 כל המצוה אשר אנוכי מצווך היום תשמרון לעשות למען תחיון ורביתם ובאתם וירשתם את הארץ אשר נשבע י-הוה לאבותיכם
 וזכרת את כל הדרך אשר הוליכך י-הוה א-לוהיך זה ארבעים שנה במדבר למען ענותך לנסותך לדעת את אשר בלבבך התשמור מצוותיו אם לא
 ויענך וירעיבך ויאכילך את המן אשר לא ידעת ולא ידעון אבותיך למען הודיעך כי לא על הלחם לבדו יחיה האדם כי על כל מוצא פי י-הוה יחיה האדם
 שמלתך לא בלתה מעליך ורגלך לא בצקה זה ארבעים שנה
 וידעת עם לבבך כי כאשר ייסר איש את בנו י-הוה א-לוהיך מייסרך
 ושמרת את מצוות י-הוה א-לוהיך ללכת בדרכיו וליראה אותו
 כי י-הוה א-לוהיך מביאך אל ארץ טובה ארץ נחלי מים עיינות ותהומות יוצאים בבקעה ובהר
 ארץ חיטה ושעורה וגפן ותאנה ורימון ארץ זית שמן ודבש
 ארץ אשר לא במסכנות תאכל בה לחם לא תחסר כול בה ארץ אשר אבניה ברזל ומהרריה תחצוב נחושת
 ואכלת ושבעת ובירכת את י-הוה א-לוהיך על הארץ הטובה אשר נתן לך
 הישמר לך פן תשכח את י-הוה א-לוהיך לבלתי שמור מצוותיו ומשפטיו וחוקותיו אשר אנוכי מצווך היום
 פן תאכל ושבעת ובתים טובים תבנה וישבת
 ובקרך וצאנך ירביון וכסף וזהב ירבה לך וכול אשר לך ירבה
 ורם לבבך ושכחת את י-הוה א-לוהיך המוציאך מארץ מצריים מבית עבדים
 המוליכך במדבר הגדול והנורא נחש שרף ועקרב וצימאון אשר אין מים המוציא לך מים מצור החלמיש
 המאכילך מן במדבר אשר לא ידעון אבותיך למען ענותך ולמען נסותך להיטיבך באחריתך
 ואמרת בלבבך כוחי ועוצם ידי עשה לי את החיל הזה
 וזכרת את י-הוה א-לוהיך כי הוא הנותן לך כוח לעשות חיל למען הקים את בריתו אשר נשבע לאבותיך כיום הזה 
 והיה אם שכוח תשכח את י-הוה א-לוהיך והלכת אחרי א-לוהים אחרים ועבדתם והשתחווית להם העידותי בכם היום כי אבוד תאבדון
 כגויים אשר י-הוה מאביד מפניכם כן תאבדון עקב לא תשמעון בקול י-הוה א-לוהיכם 
 שמע ישראל אתה עובר היום את הירדן לבוא לרשת גויים גדולים ועצומים ממך ערים גדולות ובצורות בשמיים
 עם גדול ורם בני ענקים אשר אתה ידעת ואתה שמעת מי יתייצב לפני בני ענק
 וידעת היום כי י-הוה א-לוהיך הוא העובר לפניך אש אוכלה הוא ישמידם והוא יכניעם לפניך והורשתם והאבדתם מהר כאשר דיבר י-הוה לך
 אל תאמר בלבבך בהדוף י-הוה א-לוהיך אותם מלפניך לאמור בצדקתי הביאני י-הוה לרשת את הארץ הזאת וברשעת הגויים האלה י-הוה מורישם מפניך
 לא בצדקתך וביושר לבבך אתה בא לרשת את ארצם כי ברשעת הגויים האלה י-הוה א-לוהיך מורישם מפניך ולמען הקים את הדבר אשר נשבע י-הוה לאבותיך לאברהם ליצחק וליעקוב
 וידעת כי לא בצדקתך י-הוה א-לוהיך נותן לך את הארץ הטובה הזאת לרשתה כי עם קשה עורף אתה
 זכור אל תשכח את אשר הקצפת את י-הוה א-לוהיך במדבר למן היום אשר יצאת מארץ מצריים עד בואכם עד המקום הזה ממרים הייתם עם י-הוה
 ובחורב הקצפתם את י-הוה ויתאנף י-הוה בכם להשמיד אתכם
 בעלותי ההרה לקחת לוחות האבנים לוחות הברית אשר כרת י-הוה עימכם ואשב בהר ארבעים יום וארבעים לילה לחם לא אכלתי ומים לא שתיתי
 וייתן י-הוה אליי את שני לוחות האבנים כתובים באצבע א-לוהים ועליהם ככל הדברים אשר דיבר י-הוה עימכם בהר מתוך האש ביום הקהל
 ויהי מקץ ארבעים יום וארבעים לילה נתן י-הוה אליי את שני לוחות האבנים לוחות הברית
 ויאמר י-הוה אליי קום רד מהר מזה כי שיחת עמך אשר הוצאת ממצריים סרו מהר מן הדרך אשר ציוויתים עשו להם מסכה
 ויאמר י-הוה אליי לאמור ראיתי את העם הזה והנה עם קשה עורף הוא
 הרף ממני ואשמידם ואמחה את שמם מתחת השמיים ואעשה אותך לגוי עצום ורב ממנו
 ואפן וארד מן ההר וההר בוער באש ושני לוחות הברית על שתי ידיי
 וארא והנה חטאתם לי-הוה א-לוהיכם עשיתם לכם עגל מסכה סרתם מהר מן הדרך אשר ציווה י-הוה אתכם
 ואתפוש בשני הלוחות ואשליכם מעל שתי ידיי ואשברם לעיניכם
 ואתנפל לפני י-הוה כראשונה ארבעים יום וארבעים לילה לחם לא אכלתי ומים לא שתיתי על כל חטאתכם אשר חטאתם לעשות הרע בעיני י-הוה להכעיסו
 כי יגורתי מפני האף והחמה אשר קצף י-הוה עליכם להשמיד אתכם וישמע י-הוה אליי גם בפעם ההיא
 ובאהרון התאנף י-הוה מאוד להשמידו ואתפלל גם בעד אהרון בעת ההיא
 ואת חטאתכם אשר עשיתם את העגל לקחתי ואשרוף אותו באש ואכות אותו טחון היטב עד אשר דק לעפר ואשליך את עפרו אל הנחל היורד מן ההר
 ובתבערה ובמסה ובקברות התאווה מקציפים הייתם את י-הוה
 ובשלוח י-הוה אתכם מקדש ברנע לאמור עלו ורשו את הארץ אשר נתתי לכם ותמרו את פי י-הוה א-לוהיכם ולא האמנתם לו ולא שמעתם בקולו
 ממרים הייתם עם י-הוה מיום דעתי אתכם
 ואתנפל לפני י-הוה את ארבעים היום ואת ארבעים הלילה אשר התנפלתי כי אמר י-הוה להשמיד אתכם
 ואתפלל אל י-הוה ואומר א-דוניי י-הוה אל תשחת עמך ונחלתך אשר פדית בגודלך אשר הוצאת ממצריים ביד חזקה
 זכור לעבדיך לאברהם ליצחק וליעקוב אל תפן אל קשי העם הזה ואל רשעו ואל חטאתו
 פן יאמרו הארץ אשר הוצאתנו משם מבלי יכולת י-הוה להביאם אל הארץ אשר דיבר להם ומשנאתו אותם הוציאם להמיתם במדבר
 והם עמך ונחלתך אשר הוצאת בכוחך הגדול ובזרועך הנטויה 
 בעת ההיא אמר י-הוה אליי פסול לך שני לוחות אבנים כראשונים ועלה אליי ההרה ועשית לך ארון עץ
 ואכתוב על הלוחות את הדברים אשר היו על הלוחות הראשונים אשר שיברת ושמתם בארון
 ואעש ארון עצי שיטים ואפסול שני לוחות אבנים כראשונים ואעל ההרה ושני הלוחות בידי
 ויכתוב על הלוחות כמכתב הראשון את עשרת הדברים אשר דיבר י-הוה אליכם בהר מתוך האש ביום הקהל וייתנם י-הוה אליי
 ואפן וארד מן ההר ואשים את הלוחות בארון אשר עשיתי ויהיו שם כאשר ציווני י-הוה
 ובני ישראל נסעו מבארות בני יעקן מוסרה שם מת אהרון וייקבר שם ויכהן אלעזר בנו תחתיו
 משם נסעו הגודגודה ומן הגודגודה יוטבתה ארץ נחלי מים
 בעת ההיא הבדיל י-הוה את שבט הלוי לשאת את ארון ברית י-הוה לעמוד לפני י-הוה לשרתו ולברך בשמו עד היום הזה
 על כן לא היה ללוי חלק ונחלה עם אחיו י-הוה הוא נחלתו כאשר דיבר י-הוה א-לוהיך לו
 ואנוכי עמדתי בהר כימים הראשונים ארבעים יום וארבעים לילה וישמע י-הוה אליי גם בפעם ההיא לא אבה י-הוה השחיתך
 ויאמר י-הוה אליי קום לך למסע לפני העם ויבואו ויירשו את הארץ אשר נשבעתי לאבותם לתת להם 
 ועתה ישראל מה י-הוה א-לוהיך שואל מעימך כי אם ליראה את י-הוה א-לוהיך ללכת בכל דרכיו ולאהבה אותו ולעבוד את י-הוה א-לוהיך בכל לבבך ובכל נפשך
 לשמור את מצוות י-הוה ואת חוקותיו אשר אנוכי מצווך היום לטוב לך
 הן לי-הוה א-לוהיך השמיים ושמי השמיים הארץ וכל אשר בה
 רק באבותיך חשק י-הוה לאהבה אותם ויבחר בזרעם אחריהם בכם מכל העמים כיום הזה
 ומלתם את עורלת לבבכם ועורפכם לא תקשו עוד
 כי י-הוה א-לוהיכם הוא א-לוהי הא-לוהים ואדוני האדונים האל הגדול הגיבור והנורא אשר לא יישא פנים ולא ייקח שוחד
 עושה משפט יתום ואלמנה ואוהב גר לתת לו לחם ושמלה
 ואהבתם את הגר כי גרים הייתם בארץ מצריים
 את י-הוה א-לוהיך תירא אותו תעבוד ובו תדבק ובשמו תישבע
 הוא תהילתך והוא א-לוהיך אשר עשה איתך את הגדולות ואת הנוראות האלה אשר ראו עיניך
 בשבעים נפש ירדו אבותיך מצריימה ועתה שמך י-הוה א-לוהיך ככוכבי השמיים לרוב
 ואהבת את י-הוה א-לוהיך ושמרת משמרתו וחוקותיו ומשפטיו ומצוותיו כל הימים
 וידעתם היום כי לא את בניכם אשר לא ידעו ואשר לא ראו את מוסר י-הוה א-לוהיכם את גודלו את ידו החזקה וזרועו הנטויה
 ואת אותותיו ואת מעשיו אשר עשה בתוך מצריים לפרעה מלך מצריים ולכל ארצו
 ואשר עשה לחיל מצריים לסוסיו ולרכבו אשר הציף את מי ים סוף על פניהם ברודפם אחריכם ויאבדם י-הוה עד היום הזה
 ואשר עשה לכם במדבר עד בואכם עד המקום הזה
 ואשר עשה לדתן ולאבירם בני אליאב בן ראובן אשר פצתה הארץ את פיה ותבלעם ואת בתיהם ואת אוהליהם ואת כל היקום אשר ברגליהם בקרב כל ישראל
 כי עיניכם הרואות את כל מעשה י-הוה הגדול אשר עשה
 ושמרתם את כל המצוה אשר אנוכי מצווך היום למען תחזקו ובאתם וירשתם את הארץ אשר אתם עוברים שמה לרשתה
 ולמען תאריכו ימים על האדמה אשר נשבע י-הוה לאבותיכם לתת להם ולזרעם ארץ זבת חלב ודבש 
 כי הארץ אשר אתה בא שמה לרשתה לא כארץ מצריים היא אשר יצאתם משם אשר תזרע את זרעך והשקית ברגלך כגן הירק
 והארץ אשר אתם עוברים שמה לרשתה ארץ הרים ובקעות למטר השמיים תשתה מים
 ארץ אשר י-הוה א-לוהיך דורש אותה תמיד עיני י-הוה א-לוהיך בה מראשית השנה ועד אחרית שנה 
 והיה אם שמוע תשמעו אל מצוותיי אשר אנוכי מצווה אתכם היום לאהבה את י-הוה א-לוהיכם ולעובדו בכל לבבכם ובכל נפשכם
 ונתתי מטר ארצכם בעיתו יורה ומלקוש ואספת דגנך ותירושך ויצהרך
 ונתתי עשב בשדך לבהמתך ואכלת ושבעת
 הישמרו לכם פן יפתה לבבכם וסרתם ועבדתם א-לוהים אחרים והשתחוויתם להם
 וחרה אף י-הוה בכם ועצר את השמיים ולא יהיה מטר והאדמה לא תיתן את יבולה ואבדתם מהרה מעל הארץ הטובה אשר י-הוה נותן לכם
 ושמתם את דבריי אלה על לבבכם ועל נפשכם וקשרתם אותם לאות על ידכם והיו לטוטפות בין עיניכם
 ולימדתם אותם את בניכם לדבר בם בשבתך בביתך ובלכתך בדרך ובשוכבך ובקומך
 וכתבתם על מזוזות ביתך ובשעריך
 למען ירבו ימיכם וימי בניכם על האדמה אשר נשבע י-הוה לאבותיכם לתת להם כימי השמיים על הארץ 
 כי אם שמור תשמרון את כל המצוה הזאת אשר אנוכי מצווה אתכם לעשותה לאהבה את י-הוה א-לוהיכם ללכת בכל דרכיו ולדובקה בו
 והוריש י-הוה את כל הגויים האלה מלפניכם וירשתם גויים גדולים ועצומים מכם
 כל המקום אשר תדרוך כף רגלכם בו לכם יהיה מן המדבר והלבנון מן הנהר נהר פרת ועד הים האחרון יהיה גבולכם
 לא יתייצב איש בפניכם פחדכם ומוראכם ייתן י-הוה א-לוהיכם על פני כל הארץ אשר תדרכו בה כאשר דיבר לכם 
 ראה אנוכי נותן לפניכם היום ברכה וקללה
 את הברכה אשר תשמעו אל מצוות י-הוה א-לוהיכם אשר אנוכי מצווה אתכם היום
 והקללה אם לא תשמעו אל מצוות י-הוה א-לוהיכם וסרתם מן הדרך אשר אנוכי מצווה אתכם היום ללכת אחרי א-לוהים אחרים אשר לא ידעתם 
 והיה כי יביאך י-הוה א-לוהיך אל הארץ אשר אתה בא שמה לרשתה ונתת את הברכה על הר גריזים ואת הקללה על הר עיבל
 הלוא המה בעבר הירדן אחרי דרך מבוא השמש בארץ הכנעני היושב בערבה מול הגלגל אצל אילוני מורה
 כי אתם עוברים את הירדן לבוא לרשת את הארץ אשר י-הוה א-לוהיכם נותן לכם וירשתם אותה וישבתם בה
 ושמרתם לעשות את כל החוקים ואת המשפטים אשר אנוכי נותן לפניכם היום
 אלה החוקים והמשפטים אשר תשמרון לעשות בארץ אשר נתן י-הוה א-לוהי אבותיך לך לרשתה כל הימים אשר אתם חיים על האדמה
 אבד תאבדון את כל המקומות אשר עבדו שם הגויים אשר אתם יורשים אותם את א-לוהיהם על ההרים הרמים ועל הגבעות ותחת כל עץ רענן
 וניתצתם את מזבחותם ושיברתם את מצבותם ואשריהם תשרפון באש ופסילי א-לוהיהם תגדעון ואיבדתם את שמם מן המקום ההוא
 לא תעשון כן לי-הוה א-לוהיכם
 כי אם אל המקום אשר יבחר י-הוה א-לוהיכם מכל שבטיכם לשום את שמו שם לשכנו תדרשו ובאת שמה
 והבאתם שמה עולותיכם וזבחיכם ואת מעשרותיכם ואת תרומת ידכם ונדריכם ונדבותיכם ובכורות בקרכם וצאנכם
 ואכלתם שם לפני י-הוה א-לוהיכם ושמחתם בכול משלח ידכם אתם ובתיכם אשר בירכך י-הוה א-לוהיך
 לא תעשון ככול אשר אנחנו עושים פה היום איש כל הישר בעיניו
 כי לא באתם עד עתה אל המנוחה ואל הנחלה אשר י-הוה א-לוהיך נותן לך
 ועברתם את הירדן וישבתם בארץ אשר י-הוה א-לוהיכם מנחיל אתכם והניח לכם מכל אויביכם מסביב וישבתם בטח
 והיה המקום אשר יבחר י-הוה א-לוהיכם בו לשכן שמו שם שמה תביאו את כל אשר אנוכי מצווה אתכם עולותיכם וזבחיכם מעשרותיכם ותרומת ידכם וכול מבחר נדריכם אשר תידרו לי-הוה
 ושמחתם לפני י-הוה א-לוהיכם אתם ובניכם ובנותיכם ועבדיכם ואמהותיכם והלוי אשר בשעריכם כי אין לו חלק ונחלה איתכם
 הישמר לך פן תעלה עולותיך בכל מקום אשר תראה
 כי אם במקום אשר יבחר י-הוה באחד שבטיך שם תעלה עולותיך ושם תעשה כול אשר אנוכי מצווך
 רק בכל אוות נפשך תזבח ואכלת בשר כברכת י-הוה א-לוהיך אשר נתן לך בכל שעריך הטמא והטהור יאכלנו כצבי וכאייל
 רק הדם לא תאכלו על הארץ תשפכנו כמים
 לא תוכל לאכול בשעריך מעשר דגנך ותירושך ויצהרך ובכורות בקרך וצאנך וכל נדריך אשר תידור ונדבותיך ותרומת ידך
 כי אם לפני י-הוה א-לוהיך תאכלנו במקום אשר יבחר י-הוה א-לוהיך בו אתה ובנך ובתך ועבדך ואמתך והלוי אשר בשעריך ושמחת לפני י-הוה א-לוהיך בכול משלח ידך
 הישמר לך פן תעזוב את הלוי כל ימיך על אדמתך 
 כי ירחיב י-הוה א-לוהיך את גבולך כאשר דיבר לך ואמרת אוכלה בשר כי תאווה נפשך לאכול בשר בכל אוות נפשך תאכל בשר
 כי ירחק ממך המקום אשר יבחר י-הוה א-לוהיך לשום שמו שם וזבחת מבקרך ומצאנך אשר נתן י-הוה לך כאשר ציוויתיך ואכלת בשעריך בכול אוות נפשך
 אך כאשר ייאכל את הצבי ואת האייל כן תאכלנו הטמא והטהור יחדיו יאכלנו
 רק חזק לבלתי אכול הדם כי הדם הוא הנפש ולא תאכל הנפש עם הבשר
 לא תאכלנו על הארץ תשפכנו כמים
 לא תאכלנו למען ייטב לך ולבניך אחריך כי תעשה הישר בעיני י-הוה
 רק קודשיך אשר יהיו לך ונדריך תישא ובאת אל המקום אשר יבחר י-הוה
 ועשית עולותיך הבשר והדם על מזבח י-הוה א-לוהיך ודם זבחיך יישפך על מזבח י-הוה א-לוהיך והבשר תאכל
 שמור ושמעת את כל הדברים האלה אשר אנוכי מצווך למען ייטב לך ולבניך אחריך עד עולם כי תעשה הטוב והישר בעיני י-הוה א-לוהיך 
 כי יכרית י-הוה א-לוהיך את הגויים אשר אתה בא שמה לרשת אותם מפניך וירשת אותם וישבת בארצם
 הישמר לך פן תינקש אחריהם אחרי הישמדם מפניך ופן תדרוש לא-לוהיהם לאמור איכה יעבדו הגויים האלה את א-לוהיהם ואעשה כן גם אני
 לא תעשה כן לי-הוה א-לוהיך כי כל תועבת י-הוה אשר שנא עשו לא-לוהיהם כי גם את בניהם ואת בנותיהם ישרפו באש לא-לוהיהם
 את כל הדבר אשר אנוכי מצווה אתכם אותו תשמרו לעשות לא תוסף עליו ולא תגרע ממנו 
 כי יקום בקרבך נביא או חולם חלום ונתן אליך אות או מופת
 ובא האות והמופת אשר דיבר אליך לאמור נלכה אחרי א-לוהים אחרים אשר לא ידעתם ונועבדם
 לא תשמע אל דברי הנביא ההוא או אל חולם החלום ההוא כי מנסה י-הוה א-לוהיכם אתכם לדעת הישכם אוהבים את י-הוה א-לוהיכם בכל לבבכם ובכל נפשכם
 אחרי י-הוה א-לוהיכם תלכו ואותו תיראו ואת מצוותיו תשמורו ובקולו תשמעו ואותו תעבודו ובו תדבקון
 והנביא ההוא או חולם החלום ההוא יומת כי דיבר סרה על י-הוה א-לוהיכם המוציא אתכם מארץ מצריים והפודך מבית עבדים להדיחך מן הדרך אשר ציווך י-הוה א-לוהיך ללכת בה וביערת הרע מקרבך 
 כי יסיתך אחיך בן אימך או בנך או בתך או אשת חיקך או ריעך אשר כנפשך בסתר לאמור נלכה ונעבדה א-לוהים אחרים אשר לא ידעת אתה ואבותיך
 מא-לוהי העמים אשר סביבותיכם הקרובים אליך או הרחוקים ממך מקצה הארץ ועד קצה הארץ
 לא תאבה לו ולא תשמע אליו ולא תחוס עינך עליו ולא תחמול ולא תכסה עליו
 כי הרוג תהרגנו ידך תהיה בו בראשונה להמיתו ויד כל העם באחרונה
 וסקלתו באבנים ומת כי ביקש להדיחך מעל י-הוה א-לוהיך המוציאך מארץ מצריים מבית עבדים
 וכל ישראל ישמעו וייראון ולא יוסיפו לעשות כדבר הרע הזה בקרבך 
 כי תשמע באחת עריך אשר י-הוה א-לוהיך נותן לך לשבת שם לאמור
 יצאו אנשים בני בלייעל מקרבך וידיחו את יושבי עירם לאמור נלכה ונעבדה א-לוהים אחרים אשר לא ידעתם
 ודרשת וחקרת ושאלת היטב והנה אמת נכון הדבר נעשתה התועבה הזאת בקרבך
 הכה תכה את יושבי העיר ההיא לפי חרב החרם אותה ואת כל אשר בה ואת בהמתה לפי חרב
 ואת כל שללה תקבוץ אל תוך רחובה ושרפת באש את העיר ואת כל שללה כליל לי-הוה א-לוהיך והייתה תל עולם לא תיבנה עוד
 ולא ידבק בידך מאומה מן החרם למען ישוב י-הוה מחרון אפו ונתן לך רחמים וריחמך והרבך כאשר נשבע לאבותיך
 כי תשמע בקול י-הוה א-לוהיך לשמור את כל מצוותיו אשר אנוכי מצווך היום לעשות הישר בעיני י-הוה א-לוהיך 
 בנים אתם לי-הוה א-לוהיכם לא תתגודדו ולא תשימו קורחה בין עיניכם למת
 כי עם קדוש אתה לי-הוה א-לוהיך ובך בחר י-הוה להיות לו לעם סגולה מכול העמים אשר על פני האדמה 
 לא תאכל כל תועבה
 זאת הבהמה אשר תאכלו שור שה כשבים ושה עיזים
 אייל וצבי ויחמור ואקו ודישון ותאו וזמר
 וכל בהמה מפרסת פרסה ושוסעת שסע שתי פרסות מעלת גרה בבהמה אותה תאכלו
 אך את זה לא תאכלו ממעלי הגרה וממפריסי הפרסה השסועה את הגמל ואת הארנבת ואת השפן כי מעלי גרה המה ופרסה לא הפריסו טמאים הם לכם
 ואת החזיר כי מפריס פרסה הוא ולא גרה טמא הוא לכם מבשרם לא תאכלו ובנבלתם לא תיגעו 
 את זה תאכלו מכול אשר במים כול אשר לו סנפיר וקשקשת תאכלו
 וכול אשר אין לו סנפיר וקשקשת לא תאכלו טמא הוא לכם 
 כל ציפור טהורה תאכלו
 וזה אשר לא תאכלו מהם הנשר והפרס והעוזנייה
 והראה ואת האיה והדיה למינה
 ואת כל עורב למינו
 ואת בת היענה ואת התחמס ואת השחף ואת הנץ למינהו
 את הכוס ואת הינשוף והתנשמת
 והקאת ואת הרחמה ואת השלך
 והחסידה והאנפה למינה והדוכיפת והעטלף
 וכול שרץ העוף טמא הוא לכם לא ייאכלו
 כל עוף טהור תאכלו
 לא תאכלו כל נבילה לגר אשר בשעריך תיתננה ואכלה או מכור לנוכרי כי עם קדוש אתה לי-הוה א-לוהיך לא תבשל גדי בחלב אימו 
 עשר תעשר את כל תבואת זרעך היוצא השדה שנה שנה
 ואכלת לפני י-הוה א-לוהיך במקום אשר יבחר לשכן שמו שם מעשר דגנך תירושך ויצהרך ובכורות בקרך וצאנך למען תלמד ליראה את י-הוה א-לוהיך כל הימים
 וכי ירבה ממך הדרך כי לא תוכל שאתו כי ירחק ממך המקום אשר יבחר י-הוה א-לוהיך לשום שמו שם כי יברכך י-הוה א-לוהיך
 ונתת בכסף וצרת הכסף בידך והלכת אל המקום אשר יבחר י-הוה א-לוהיך בו
 ונתת הכסף בכול אשר תאווה נפשך בבקר ובצאן וביין ובשיכר ובכול אשר תשאלך נפשך ואכלת שם לפני י-הוה א-לוהיך ושמחת אתה וביתך
 והלוי אשר בשעריך לא תעזבנו כי אין לו חלק ונחלה עימך 
 מקצה שלוש שנים תוציא את כל מעשר תבואתך בשנה ההיא והנחת בשעריך
 ובא הלוי כי אין לו חלק ונחלה עימך והגר והיתום והאלמנה אשר בשעריך ואכלו ושבעו למען יברכך י-הוה א-לוהיך בכל מעשה ידך אשר תעשה 
 מקץ שבע שנים תעשה שמיטה
 וזה דבר השמיטה שמוט כל בעל משה ידו אשר ישה בריעהו לא ייגוש את ריעהו ואת אחיו כי קרא שמיטה לי-הוה
 את הנוכרי תיגוש ואשר יהיה לך את אחיך תשמט ידך
 אפס כי לא יהיה בך אביון כי ברך יברכך י-הוה בארץ אשר י-הוה א-לוהיך נותן לך נחלה לרשתה
 רק אם שמוע תשמע בקול י-הוה א-לוהיך לשמור לעשות את כל המצוה הזאת אשר אנוכי מצווך היום
 כי י-הוה א-לוהיך בירכך כאשר דיבר לך והעבטת גויים רבים ואתה לא תעבוט ומשלת בגויים רבים ובך לא ימשולו 
 כי יהיה בך אביון מאחד אחיך באחד שעריך בארצך אשר י-הוה א-לוהיך נותן לך לא תאמץ את לבבך ולא תקפוץ את ידך מאחיך האביון
 כי פתוח תפתח את ידך לו והעבט תעביטנו די מחסורו אשר יחסר לו
 הישמר לך פן יהיה דבר עם לבבך בלייעל לאמור קרבה שנת השבע שנת השמיטה ורעה עינך באחיך האביון ולא תיתן לו וקרא עליך אל י-הוה והיה בך חטא
 נתון תיתן לו ולא יירע לבבך בתיתך לו כי בגלל הדבר הזה יברכך י-הוה א-לוהיך בכל מעשך ובכול משלח ידך
 כי לא יחדל אביון מקרב הארץ על כן אנוכי מצווך לאמור פתוח תפתח את ידך לאחיך לענייך ולאביונך בארצך 
 כי יימכר לך אחיך העברי או העברייה ועבדך שש שנים ובשנה השביעית תשלחנו חופשי מעימך
 וכי תשלחנו חופשי מעימך לא תשלחנו ריקם
 הענק תעניק לו מצאנך ומגורנך ומיקבך אשר בירכך י-הוה א-לוהיך תיתן לו
 וזכרת כי עבד היית בארץ מצריים ויפדך י-הוה א-לוהיך על כן אנוכי מצווך את הדבר הזה היום
 והיה כי יאמר אליך לא אצא מעימך כי אהבך ואת ביתך כי טוב לו עימך
 ולקחת את המרצע ונתת באוזנו ובדלת והיה לך עבד עולם ואף לאמתך תעשה כן
 לא יקשה בעיניך בשלחך אותו חופשי מעימך כי משנה שכר שכיר עבדך שש שנים ובירכך י-הוה א-לוהיך בכול אשר תעשה 
 כל הבכור אשר ייוולד בבקרך ובצאנך הזכר תקדיש לי-הוה א-לוהיך לא תעבוד בבכור שורך ולא תגוז בכור צאנך
 לפני י-הוה א-לוהיך תאכלנו שנה בשנה במקום אשר יבחר י-הוה אתה וביתך
 וכי יהיה בו מום פיסח או עיוור כול מום רע לא תזבחנו לי-הוה א-לוהיך
 בשעריך תאכלנו הטמא והטהור יחדיו כצבי וכאייל
 רק את דמו לא תאכל על הארץ תשפכנו כמים 
 שמור את חודש האביב ועשית פסח לי-הוה א-לוהיך כי בחודש האביב הוציאך י-הוה א-לוהיך ממצריים לילה
 וזבחת פסח לי-הוה א-לוהיך צאן ובקר במקום אשר יבחר י-הוה לשכן שמו שם
 לא תאכל עליו חמץ שבעת ימים תאכל עליו מצות לחם עוני כי בחיפזון יצאת מארץ מצריים למען תזכור את יום צאתך מארץ מצריים כול ימי חייך
 ולא ייראה לך שאור בכל גבולך שבעת ימים ולא ילין מן הבשר אשר תזבח בערב ביום הראשון לבוקר
 לא תוכל לזבוח את הפסח באחד שעריך אשר י-הוה א-לוהיך נותן לך
 כי אם אל המקום אשר יבחר י-הוה א-לוהיך לשכן שמו שם תזבח את הפסח בערב כבוא השמש מועד צאתך ממצריים
 ובישלת ואכלת במקום אשר יבחר י-הוה א-לוהיך בו ופנית בבוקר והלכת לאוהליך
 ששת ימים תאכל מצות וביום השביעי עצרת לי-הוה א-לוהיך לא תעשה מלאכה 
 שבעה שבועות תספור לך מהחל חרמש בקמה תחל לספור שבעה שבועות
 ועשית חג שבועות לי-הוה א-לוהיך מיסת נדבת ידך אשר תיתן כאשר יברכך י-הוה א-לוהיך
 ושמחת לפני י-הוה א-לוהיך אתה ובנך ובתך ועבדך ואמתך והלוי אשר בשעריך והגר והיתום והאלמנה אשר בקרבך במקום אשר יבחר י-הוה א-לוהיך לשכן שמו שם
 וזכרת כי עבד היית במצריים ושמרת ועשית את החוקים האלה 
 חג הסוכות תעשה לך שבעת ימים באוספך מגורנך ומיקבך
 ושמחת בחגך אתה ובנך ובתך ועבדך ואמתך והלוי והגר והיתום והאלמנה אשר בשעריך
 שבעת ימים תחוג לי-הוה א-לוהיך במקום אשר יבחר י-הוה כי יברכך י-הוה א-לוהיך בכול תבואתך ובכול מעשה ידיך והיית אך שמח
 שלוש פעמים בשנה ייראה כל זכורך את פני י-הוה א-לוהיך במקום אשר יבחר בחג המצות ובחג השבועות ובחג הסוכות ולא ייראה את פני י-הוה ריקם
 איש כמתנת ידו כברכת י-הוה א-לוהיך אשר נתן לך 
 שופטים ושוטרים תיתן לך בכל שעריך אשר י-הוה א-לוהיך נותן לך לשבטיך ושפטו את העם משפט צדק
 לא תטה משפט לא תכיר פנים ולא תיקח שוחד כי השוחד יעוור עיני חכמים ויסלף דברי צדיקים
 צדק צדק תרדוף למען תחיה וירשת את הארץ אשר י-הוה א-לוהיך נותן לך 
 לא תיטע לך אשרה כל עץ אצל מזבח י-הוה א-לוהיך אשר תעשה לך
 ולא תקים לך מצבה אשר שנא י-הוה א-לוהיך 
 לא תזבח לי-הוה א-לוהיך שור ושה אשר יהיה בו מום כול דבר רע כי תועבת י-הוה א-לוהיך הוא 
 כי יימצא בקרבך באחד שעריך אשר י-הוה א-לוהיך נותן לך איש או אישה אשר יעשה את הרע בעיני י-הוה א-לוהיך לעבור בריתו
 וילך ויעבוד א-לוהים אחרים וישתחו להם ולשמש או לירח או לכל צבא השמיים אשר לא ציוויתי
 והוגד לך ושמעת ודרשת היטב והנה אמת נכון הדבר נעשתה התועבה הזאת בישראל
 והוצאת את האיש ההוא או את האישה ההיא אשר עשו את הדבר הרע הזה אל שעריך את האיש או את האישה וסקלתם באבנים ומתו
 על פי שניים עדים או שלושה עדים יומת המת לא יומת על פי עד אחד
 יד העדים תהיה בו בראשונה להמיתו ויד כל העם באחרונה וביערת הרע מקרבך 
 כי ייפלא ממך דבר למשפט בין דם לדם בין דין לדין ובין נגע לנגע דברי ריבות בשעריך וקמת ועלית אל המקום אשר יבחר י-הוה א-לוהיך בו
 ובאת אל הכוהנים הלויים ואל השופט אשר יהיה בימים ההם ודרשת והגידו לך את דבר המשפט
 ועשית על פי הדבר אשר יגידו לך מן המקום ההוא אשר יבחר י-הוה ושמרת לעשות ככול אשר יורוך
 על פי התורה אשר יורוך ועל המשפט אשר יאמרו לך תעשה לא תסור מן הדבר אשר יגידו לך ימין ושמאל
 והאיש אשר יעשה בזדון לבלתי שמוע אל הכוהן העומד לשרת שם את י-הוה א-לוהיך או אל השופט ומת האיש ההוא וביערת הרע מישראל
 וכל העם ישמעו וייראו ולא יזידון עוד 
 כי תבוא אל הארץ אשר י-הוה א-לוהיך נותן לך וירשתה וישבת בה ואמרת אשימה עליי מלך ככל הגויים אשר סביבותיי
 שום תשים עליך מלך אשר יבחר י-הוה א-לוהיך בו מקרב אחיך תשים עליך מלך לא תוכל לתת עליך איש נוכרי אשר לא אחיך הוא
 רק לא ירבה לו סוסים ולא ישיב את העם מצריימה למען הרבות סוס וי-הוה אמר לכם לא תוסיפון לשוב בדרך הזה עוד
 ולא ירבה לו נשים ולא יסור לבבו וכסף וזהב לא ירבה לו מאוד
 והיה כשבתו על כיסא ממלכתו וכתב לו את משנה התורה הזאת על ספר מלפני הכוהנים הלויים
 והייתה עימו וקרא בו כל ימי חייו למען ילמד ליראה את י-הוה א-לוהיו לשמור את כל דברי התורה הזאת ואת החוקים האלה לעשותם
 לבלתי רום לבבו מאחיו ולבלתי סור מן המצוה ימין ושמאל למען יאריך ימים על ממלכתו הוא ובניו בקרב ישראל 
 לא יהיה לכוהנים הלויים כל שבט לוי חלק ונחלה עם ישראל אישי י-הוה ונחלתו יאכלון
 ונחלה לא יהיה לו בקרב אחיו י-הוה הוא נחלתו כאשר דיבר לו 
 וזה יהיה משפט הכוהנים מאת העם מאת זובחי הזבח אם שור אם שה ונתן לכוהן הזרוע והלחיים והקיבה
 ראשית דגנך תירושך ויצהרך וראשית גז צאנך תיתן לו
 כי בו בחר י-הוה א-לוהיך מכל שבטיך לעמוד לשרת בשם י-הוה הוא ובניו כל הימים 
 וכי יבוא הלוי מאחד שעריך מכל ישראל אשר הוא גר שם ובא בכל אוות נפשו אל המקום אשר יבחר י-הוה
 ושירת בשם י-הוה א-לוהיו ככל אחיו הלויים העומדים שם לפני י-הוה
 חלק כחלק יאכלו לבד ממכריו על האבות 
 כי אתה בא אל הארץ אשר י-הוה א-לוהיך נותן לך לא תלמד לעשות כתועבות הגויים ההם
 לא יימצא בך מעביר בנו ובתו באש קוסם קסמים מעונן ומנחש ומכשף
 וחובר חבר ושואל אוב ויידעוני ודורש אל המתים
 כי תועבת י-הוה כל עושה אלה ובגלל התועבות האלה י-הוה א-לוהיך מוריש אותם מפניך
 תמים תהיה עם י-הוה א-לוהיך
 כי הגויים האלה אשר אתה יורש אותם אל מעוננים ואל קוסמים ישמעו ואתה לא כן נתן לך י-הוה א-לוהיך
 נביא מקרבך מאחיך כמוני יקים לך י-הוה א-לוהיך אליו תשמעון
 ככול אשר שאלת מעם י-הוה א-לוהיך בחורב ביום הקהל לאמור לא אוסף לשמוע את קול י-הוה א-לוהיי ואת האש הגדולה הזאת לא אראה עוד ולא אמות
 ויאמר י-הוה אליי היטיבו אשר דיברו
 נביא אקים להם מקרב אחיהם כמוך ונתתי דבריי בפיו ודיבר אליהם את כל אשר אצוונו
 והיה האיש אשר לא ישמע אל דבריי אשר ידבר בשמי אנוכי אדרוש מעימו
 אך הנביא אשר יזיד לדבר דבר בשמי את אשר לא ציוויתיו לדבר ואשר ידבר בשם א-לוהים אחרים ומת הנביא ההוא
 וכי תאמר בלבבך איכה נדע את הדבר אשר לא דיברו י-הוה
 אשר ידבר הנביא בשם י-הוה ולא יהיה הדבר ולא יבוא הוא הדבר אשר לא דיברו י-הוה בזדון דיברו הנביא לא תגור ממנו 
 כי יכרית י-הוה א-לוהיך את הגויים אשר י-הוה א-לוהיך נותן לך את ארצם וירשתם וישבת בעריהם ובבתיהם
 שלוש ערים תבדיל לך בתוך ארצך אשר י-הוה א-לוהיך נותן לך לרשתה
 תכין לך הדרך ושילשת את גבול ארצך אשר ינחילך י-הוה א-לוהיך והיה לנוס שמה כל רוצח
 וזה דבר הרוצח אשר ינוס שמה וחי אשר יכה את ריעהו בבלי דעת והוא לא שונא לו מתמול שלשום
 ואשר יבוא את ריעהו ביער לחטוב עצים ונידחה ידו בגרזן לכרות העץ ונשל הברזל מן העץ ומצא את ריעהו ומת הוא ינוס אל אחת הערים האלה וחי
 פן ירדוף גואל הדם אחרי הרוצח כי ייחם לבבו והשיגו כי ירבה הדרך והכהו נפש ולו אין משפט מוות כי לא שונא הוא לו מתמול שלשום
 על כן אנוכי מצווך לאמור שלוש ערים תבדיל לך
 ואם ירחיב י-הוה א-לוהיך את גבולך כאשר נשבע לאבותיך ונתן לך את כל הארץ אשר דיבר לתת לאבותיך
 כי תשמור את כל המצוה הזאת לעשותה אשר אנוכי מצווך היום לאהבה את י-הוה א-לוהיך וללכת בדרכיו כל הימים ויספת לך עוד שלוש ערים על השלוש האלה
 ולא יישפך דם נקי בקרב ארצך אשר י-הוה א-לוהיך נותן לך נחלה והיה עליך דמים 
 וכי יהיה איש שונא לריעהו וארב לו וקם עליו והכהו נפש ומת ונס אל אחת הערים האל
 ושלחו זקני עירו ולקחו אותו משם ונתנו אותו ביד גואל הדם ומת
 לא תחוס עינך עליו וביערת דם הנקי מישראל וטוב לך 
 לא תסיג גבול ריעך אשר גבלו ראשונים בנחלתך אשר תנחל בארץ אשר י-הוה א-לוהיך נותן לך לרשתה 
 לא יקום עד אחד באיש לכל עוון ולכל חטאת בכל חטא אשר יחטא על פי שני עדים או על פי שלושה עדים יקום דבר
 כי יקום עד חמס באיש לענות בו סרה
 ועמדו שני האנשים אשר להם הריב לפני י-הוה לפני הכוהנים והשופטים אשר יהיו בימים ההם
 ודרשו השופטים היטב והנה עד שקר העד שקר ענה באחיו
 ועשיתם לו כאשר זמם לעשות לאחיו וביערת הרע מקרבך
 והנשארים ישמעו וייראו ולא יוסיפו לעשות עוד כדבר הרע הזה בקרבך
 ולא תחוס עינך נפש בנפש עין בעין שן בשן יד ביד רגל ברגל 
 כי תצא למלחמה על אויביך וראית סוס ורכב עם רב ממך לא תירא מהם כי י-הוה א-לוהיך עימך המעלך מארץ מצריים
 והיה כקורבכם אל המלחמה וניגש הכוהן ודיבר אל העם
 ואמר אליהם שמע ישראל אתם קרבים היום למלחמה על אויביכם אל יירך לבבכם אל תיראו ואל תחפזו ואל תערצו מפניהם
 כי י-הוה א-לוהיכם ההולך עימכם להילחם לכם עם אויביכם להושיע אתכם
 ודיברו השוטרים אל העם לאמור מי האיש אשר בנה בית חדש ולא חנכו ילך וישוב לביתו פן ימות במלחמה ואיש אחר יחנכנו
 ומי האיש אשר נטע כרם ולא חיללו ילך וישוב לביתו פן ימות במלחמה ואיש אחר יחללנו
 ומי האיש אשר אירש אישה ולא לקחה ילך וישוב לביתו פן ימות במלחמה ואיש אחר ייקחנה
 ויספו השוטרים לדבר אל העם ואמרו מי האיש הירא ורך הלבב ילך וישוב לביתו ולא יימס את לבב אחיו כלבבו
 והיה ככלות השוטרים לדבר אל העם ופקדו שרי צבאות בראש העם 
 כי תקרב אל עיר להילחם עליה וקראת אליה לשלום
 והיה אם שלום תענך ופתחה לך והיה כל העם הנמצא בה יהיו לך למס ועבדוך
 ואם לא תשלים עימך ועשתה עימך מלחמה וצרת עליה
 ונתנה י-הוה א-לוהיך בידך והכית את כל זכורה לפי חרב
 רק הנשים והטף והבהמה וכול אשר יהיה בעיר כל שללה תבוז לך ואכלת את שלל אויביך אשר נתן י-הוה א-לוהיך לך
 כן תעשה לכל הערים הרחוקות ממך מאוד אשר לא מערי הגויים האלה הנה
 רק מערי העמים האלה אשר י-הוה א-לוהיך נותן לך נחלה לא תחייה כל נשמה
 כי החרם תחרימם החיתי והאמורי הכנעני והפריזי החיווי והיבוסי כאשר ציווך י-הוה א-לוהיך
 למען אשר לא ילמדו אתכם לעשות ככול תועבותם אשר עשו לא-לוהיהם וחטאתם לי-הוה א-לוהיכם 
 כי תצור אל עיר ימים רבים להילחם עליה לתופשה לא תשחית את עצה לנדוח עליו גרזן כי ממנו תאכל ואותו לא תכרות כי האדם עץ השדה לבוא מפניך במצור
 רק עץ אשר תדע כי לא עץ מאכל הוא אותו תשחית וכרת ובנית מצור על העיר אשר היא עושה עימך מלחמה עד רדתה 
 כי יימצא חלל באדמה אשר י-הוה א-לוהיך נותן לך לרשתה נופל בשדה לא נודע מי הכהו
 ויצאו זקניך ושופטיך ומדדו אל הערים אשר סביבות החלל
 והיה העיר הקרובה אל החלל ולקחו זקני העיר ההיא עגלת בקר אשר לא עובד בה אשר לא משכה בעול
 והורידו זקני העיר ההיא את העגלה אל נחל איתן אשר לא ייעבד בו ולא ייזרע וערפו שם את העגלה בנחל
 וניגשו הכוהנים בני לוי כי בם בחר י-הוה א-לוהיך לשרתו ולברך בשם י-הוה ועל פיהם יהיה כל ריב וכל נגע
 וכול זקני העיר ההיא הקרובים אל החלל ירחצו את ידיהם על העגלה הערופה בנחל
 וענו ואמרו ידינו לא שפכו את הדם הזה ועינינו לא ראו
 כפר לעמך ישראל אשר פדית י-הוה ואל תיתן דם נקי בקרב עמך ישראל וניכפר להם הדם
 ואתה תבער הדם הנקי מקרבך כי תעשה הישר בעיני י-הוה 
 כי תצא למלחמה על אויבך ונתנו י-הוה א-לוהיך בידך ושבית שבייו
 וראית בשביה אשת יפת תואר וחשקת בה ולקחת לך לאישה
 והבאתה אל תוך ביתך וגילחה את ראשה ועשתה את ציפורניה
 והסירה את שמלת שבייה מעליה וישבה בביתך ובכתה את אביה ואת אימה ירח ימים ואחר כן תבוא אליה ובעלתה והייתה לך לאישה
 והיה אם לא חפצת בה ושילחתה לנפשה ומכור לא תמכרנה בכסף לא תתעמר בה תחת אשר עיניתה 
 כי תהיינה לאיש שתי נשים האחת אהובה והאחת שנואה וילדו לו בנים האהובה והשנואה והיה הבן הבכור לשניאה
 והיה ביום הנחילו את בניו את אשר יהיה לו לא יוכל לבכר את בן האהובה על פני בן השנואה הבכור
 כי את הבכור בן השנואה יכיר לתת לו פי שניים בכול אשר יימצא לו כי הוא ראשית אונו לו משפט הבכורה 
 כי יהיה לאיש בן סורר ומורה איננו שומע בקול אביו ובקול אימו וייסרו אותו ולא ישמע אליהם
 ותפשו בו אביו ואימו והוציאו אותו אל זקני עירו ואל שער מקומו
 ואמרו אל זקני עירו בננו זה סורר ומורה איננו שומע בקולנו זולל וסובא
 ורגמוהו כל אנשי עירו באבנים ומת וביערת הרע מקרבך וכל ישראל ישמעו וייראו 
 וכי יהיה באיש חטא משפט מוות והומת ותלית אותו על עץ
 לא תלין נבלתו על העץ כי קבור תקברנו ביום ההוא כי קללת א-לוהים תלוי ולא תטמא את אדמתך אשר י-הוה א-לוהיך נותן לך נחלה 
 לא תראה את שור אחיך או את שייו נידחים והתעלמת מהם השב תשיבם לאחיך
 ואם לא קרוב אחיך אליך ולא ידעתו ואספתו אל תוך ביתך והיה עימך עד דרוש אחיך אותו והשבותו לו
 וכן תעשה לחמורו וכן תעשה לשמלתו וכן תעשה לכל אבידת אחיך אשר תאבד ממנו ומצאתה לא תוכל להתעלם 
 לא תראה את חמור אחיך או שורו נופלים בדרך והתעלמת מהם הקם תקים עימו 
 לא יהיה כלי גבר על אישה ולא ילבש גבר שמלת אישה כי תועבת י-הוה א-לוהיך כל עושה אלה 
 כי ייקרא קן ציפור לפניך בדרך בכל עץ או על הארץ אפרוחים או ביצים והאם רובצת על האפרוחים או על הביצים לא תיקח האם על הבנים
 שלח תשלח את האם ואת הבנים תיקח לך למען ייטב לך והארכת ימים 
 כי תבנה בית חדש ועשית מעקה לגגך ולא תשים דמים בביתך כי ייפול הנופל ממנו
 לא תזרע כרמך כלאיים פן תקדש המלאה הזרע אשר תזרע ותבואת הכרם 
 לא תחרוש בשור ובחמור יחדיו
 לא תלבש שעטנז צמר ופשתים יחדיו 
 גדילים תעשה לך על ארבע כנפות כסותך אשר תכסה בה 
 כי ייקח איש אישה ובא אליה ושנאה
 ושם לה עלילות דברים והוציא עליה שם רע ואמר את האישה הזאת לקחתי ואקרב אליה ולא מצאתי לה בתולים
 ולקח אבי הנערה ואימה והוציאו את בתולי הנערה אל זקני העיר השערה
 ואמר אבי הנערה אל הזקנים את בתי נתתי לאיש הזה לאישה וישנאהא
 והנה הוא שם עלילות דברים לאמור לא מצאתי לבתך בתולים ואלה בתולי בתי ופרשו השמלה לפני זקני העיר
 ולקחו זקני העיר ההיא את האיש וייסרו אותו
 וענשו אותו מאה כסף ונתנו לאבי הנערה כי הוציא שם רע על בתולת ישראל ולו תהיה לאישה לא יוכל לשלחה כל ימיו 
 ואם אמת היה הדבר הזה לא נמצאו בתולים לנערה
 והוציאו את הנערה אל פתח בית אביה וסקלוה אנשי עירה באבנים ומתה כי עשתה נבלה בישראל לזנות בית אביה וביערת הרע מקרבך 
 כי יימצא איש שוכב עם אישה בעולת בעל ומתו גם שניהם האיש השוכב עם האישה והאישה וביערת הרע מישראל 
 כי יהיה נערה בתולה מאורשה לאיש ומצאה איש בעיר ושכב עימה
 והוצאתם את שניהם אל שער העיר ההיא וסקלתם אותם באבנים ומתו את הנערה על דבר אשר לא צעקה בעיר ואת האיש על דבר אשר עינה את אשת ריעהו וביערת הרע מקרבך 
 ואם בשדה ימצא האיש את הנערה המאורשה והחזיק בה האיש ושכב עימה ומת האיש אשר שכב עימה לבדו
 ולנערה לא תעשה דבר אין לנערה חטא מוות כי כאשר יקום איש על ריעהו ורצחו נפש כן הדבר הזה
 כי בשדה מצאה צעקה הנערה המאורשה ואין מושיע לה 
 כי ימצא איש נערה בתולה אשר לא אורשה ותפשה ושכב עימה ונמצאו
 ונתן האיש השוכב עימה לאבי הנערה חמישים כסף ולו תהיה לאישה תחת אשר עינה לא יוכל שלחה כל ימיו 
 לא ייקח איש את אשת אביו ולא יגלה כנף אביו 
 לא יבוא פצוע דכא וכרות שופכה בקהל י-הוה 
 לא יבוא ממזר בקהל י-הוה גם דור עשירי לא יבוא לו בקהל י-הוה 
 לא יבוא עמוני ומואבי בקהל י-הוה גם דור עשירי לא יבוא להם בקהל י-הוה עד עולם
 על דבר אשר לא קידמו אתכם בלחם ובמים בדרך בצאתכם ממצריים ואשר שכר עליך את בלעם בן בעור מפתור ארם נהריים לקללך
 ולא אבה י-הוה א-לוהיך לשמוע אל בלעם ויהפוך י-הוה א-לוהיך לך את הקללה לברכה כי אהבך י-הוה א-לוהיך
 לא תדרוש שלומם וטובתם כל ימיך לעולם 
 לא תתעב אדומי כי אחיך הוא לא תתעב מצרי כי גר היית בארצו
 בנים אשר ייוולדו להם דור שלישי יבוא להם בקהל י-הוה 
 כי תצא מחנה על אויביך ונשמרת מכול דבר רע
 כי יהיה בך איש אשר לא יהיה טהור מיקרה לילה ויצא אל מחוץ למחנה לא יבוא אל תוך המחנה
 והיה לפנות ערב ירחץ במים וכבוא השמש יבוא אל תוך המחנה
 ויד תהיה לך מחוץ למחנה ויצאת שמה חוץ
 ויתד תהיה לך על אזנך והיה בשבתך חוץ וחפרת בה ושבת וכיסית את ציאתך
 כי י-הוה א-לוהיך מתהלך בקרב מחנך להצילך ולתת אויביך לפניך והיה מחנך קדוש ולא יראה בך ערוות דבר ושב מאחריך 
 לא תסגיר עבד אל אדוניו אשר יינצל אליך מעם אדוניו
 עימך יישב בקרבך במקום אשר יבחר באחד שעריך בטוב לו לא תוננו 
 לא תהיה קדשה מבנות ישראל ולא יהיה קדש מבני ישראל
 לא תביא אתנן זונה ומחיר כלב בית י-הוה א-לוהיך לכל נדר כי תועבת י-הוה א-לוהיך גם שניהם 
 לא תשיך לאחיך נשך כסף נשך אוכל נשך כל דבר אשר יישך
 לנוכרי תשיך ולאחיך לא תשיך למען יברכך י-הוה א-לוהיך בכול משלח ידך על הארץ אשר אתה בא שמה לרשתה 
 כי תידור נדר לי-הוה א-לוהיך לא תאחר לשלמו כי דרוש ידרשנו י-הוה א-לוהיך מעימך והיה בך חטא
 וכי תחדל לנדור לא יהיה בך חטא
 מוצא שפתיך תשמור ועשית כאשר נדרת לי-הוה א-לוהיך נדבה אשר דיברת בפיך 
 כי תבוא בכרם ריעך ואכלת ענבים כנפשך שובעך ואל כלייך לא תיתן 
 כי תבוא בקמת ריעך וקטפת מלילות בידך וחרמש לא תניף על קמת ריעך 
 כי ייקח איש אישה ובעלה והיה אם לא תמצא חן בעיניו כי מצא בה ערוות דבר וכתב לה ספר כריתות ונתן בידה ושילחה מביתו
 ויצאה מביתו והלכה והייתה לאיש אחר
 ושנאה האיש האחרון וכתב לה ספר כריתות ונתן בידה ושילחה מביתו או כי ימות האיש האחרון אשר לקחה לו לאישה
 לא יוכל בעלה הראשון אשר שילחה לשוב לקחתה להיות לו לאישה אחרי אשר הוטמאה כי תועבה היא לפני י-הוה ולא תחטיא את הארץ אשר י-הוה א-לוהיך נותן לך נחלה 
 כי ייקח איש אישה חדשה לא ייצא בצבא ולא יעבור עליו לכל דבר נקי יהיה לביתו שנה אחת ושימח את אשתו אשר לקח
 לא יחבול ריחיים ורכב כי נפש הוא חובל 
 כי יימצא איש גונב נפש מאחיו מבני ישראל והתעמר בו ומכרו ומת הגנב ההוא וביערת הרע מקרבך 
 הישמר בנגע הצרעת לשמור מאוד ולעשות ככול אשר יורו אתכם הכוהנים הלויים כאשר ציוויתים תשמרו לעשות
 זכור את אשר עשה י-הוה א-לוהיך למרים בדרך בצאתכם ממצריים 
 כי תשה בריעך משאת מאומה לא תבוא אל ביתו לעבוט עבוטו
 בחוץ תעמוד והאיש אשר אתה נושה בו יוציא אליך את העבוט החוצה
 ואם איש עני הוא לא תשכב בעבוטו
 השב תשיב לו את העבוט כבוא השמש ושכב בשלמתו ובירכך ולך תהיה צדקה לפני י-הוה א-לוהיך 
 לא תעשוק שכיר עני ואביון מאחיך או מגרך אשר בארצך בשעריך
 ביומו תיתן שכרו ולא תבוא עליו השמש כי עני הוא ואליו הוא נושא את נפשו ולא יקרא עליך אל י-הוה והיה בך חטא 
 לא יומתו אבות על בנים ובנים לא יומתו על אבות איש בחטאו יומתו 
 לא תטה משפט גר יתום ולא תחבול בגד אלמנה
 וזכרת כי עבד היית במצריים ויפדך י-הוה א-לוהיך משם על כן אנוכי מצווך לעשות את הדבר הזה 
 כי תקצור קצירך בשדך ושכחת עומר בשדה לא תשוב לקחתו לגר ליתום ולאלמנה יהיה למען יברכך י-הוה א-לוהיך בכול מעשה ידיך 
 כי תחבוט זיתך לא תפאר אחריך לגר ליתום ולאלמנה יהיה
 כי תבצור כרמך לא תעולל אחריך לגר ליתום ולאלמנה יהיה
 וזכרת כי עבד היית בארץ מצריים על כן אנוכי מצווך לעשות את הדבר הזה 
 כי יהיה ריב בין אנשים וניגשו אל המשפט ושפטום והצדיקו את הצדיק והרשיעו את הרשע
 והיה אם בן הכות הרשע והפילו השופט והכהו לפניו כדי רשעתו במספר
 ארבעים יכנו לא יוסיף פן יוסיף להכותו על אלה מכה רבה ונקלה אחיך לעיניך
 לא תחסום שור בדישו 
 כי יישבו אחים יחדיו ומת אחד מהם ובן אין לו לא תהיה אשת המת החוצה לאיש זר יבמה יבוא עליה ולקחה לו לאישה וייבמה
 והיה הבכור אשר תלד יקום על שם אחיו המת ולא יימחה שמו מישראל
 ואם לא יחפוץ האיש לקחת את יבמתו ועלתה יבמתו השערה אל הזקנים ואמרה מיאן יבמי להקים לאחיו שם בישראל לא אבה יבמי
 וקראו לו זקני עירו ודיברו אליו ועמד ואמר לא חפצתי לקחתה
 וניגשה יבמתו אליו לעיני הזקנים וחלצה נעלו מעל רגלו וירקה בפניו וענתה ואמרה ככה ייעשה לאיש אשר לא יבנה את בית אחיו
 ונקרא שמו בישראל בית חלוץ הנעל 
 כי יינצו אנשים יחדיו איש ואחיו וקרבה אשת האחד להציל את אישה מיד מכהו ושלחה ידה והחזיקה במבושיו
 וקצותה את כפה לא תחוס עינך 
 לא יהיה לך בכיסך אבן ואבן גדולה וקטנה
 לא יהיה לך בביתך איפה ואיפה גדולה וקטנה
 אבן שלמה וצדק יהיה לך איפה שלמה וצדק יהיה לך למען יאריכו ימיך על האדמה אשר י-הוה א-לוהיך נותן לך
 כי תועבת י-הוה א-לוהיך כל עושה אלה כול עושה עוול 
 זכור את אשר עשה לך עמלק בדרך בצאתכם ממצריים
 אשר קרך בדרך ויזנב בך כל הנחשלים אחריך ואתה עייף ויגע ולא ירא א-לוהים
 והיה בהניח י-הוה א-לוהיך לך מכל אויביך מסביב בארץ אשר י-הוה א-לוהיך נותן לך נחלה לרשתה תמחה את זכר עמלק מתחת השמיים לא תשכח 
 והיה כי תבוא אל הארץ אשר י-הוה א-לוהיך נותן לך נחלה וירשתה וישבת בה
 ולקחת מראשית כל פרי האדמה אשר תביא מארצך אשר י-הוה א-לוהיך נותן לך ושמת בטנא והלכת אל המקום אשר יבחר י-הוה א-לוהיך לשכן שמו שם
 ובאת אל הכוהן אשר יהיה בימים ההם ואמרת אליו הגדתי היום לי-הוה א-לוהיך כי באתי אל הארץ אשר נשבע י-הוה לאבותינו לתת לנו
 ולקח הכוהן הטנא מידך והניחו לפני מזבח י-הוה א-לוהיך
 וענית ואמרת לפני י-הוה א-לוהיך ארמי אובד אבי ויירד מצריימה ויגר שם במתי מעט ויהי שם לגוי גדול עצום ורב
 וירעו אותנו המצרים ויענונו וייתנו עלינו עבודה קשה
 ונצעק אל י-הוה א-לוהי אבותינו וישמע י-הוה את קולנו וירא את עוניינו ואת עמלנו ואת לחצנו
 ויוציאנו י-הוה ממצריים ביד חזקה ובזרוע נטויה ובמורא גדול ובאותות ובמופתים
 ויביאנו אל המקום הזה וייתן לנו את הארץ הזאת ארץ זבת חלב ודבש
 ועתה הנה הבאתי את ראשית פרי האדמה אשר נתת לי י-הוה והנחתו לפני י-הוה א-לוהיך והשתחווית לפני י-הוה א-לוהיך
 ושמחת בכל הטוב אשר נתן לך י-הוה א-לוהיך ולביתך אתה והלוי והגר אשר בקרבך 
 כי תכלה לעשר את כל מעשר תבואתך בשנה השלישית שנת המעשר ונתת ללוי לגר ליתום ולאלמנה ואכלו בשעריך ושבעו
 ואמרת לפני י-הוה א-לוהיך ביערתי הקודש מן הבית וגם נתתיו ללוי ולגר ליתום ולאלמנה ככל מצותך אשר ציוויתני לא עברתי ממצוותיך ולא שכחתי
 לא אכלתי באוני ממנו ולא ביערתי ממנו בטמא ולא נתתי ממנו למת שמעתי בקול י-הוה א-לוהיי עשיתי ככול אשר ציוויתני
 השקיפה ממעון קודשך מן השמיים וברך את עמך את ישראל ואת האדמה אשר נתת לנו כאשר נשבעת לאבותינו ארץ זבת חלב ודבש 
 היום הזה י-הוה א-לוהיך מצווך לעשות את החוקים האלה ואת המשפטים ושמרת ועשית אותם בכל לבבך ובכל נפשך
 את י-הוה האמרת היום להיות לך לא-לוהים וללכת בדרכיו ולשמור חוקיו ומצוותיו ומשפטיו ולשמוע בקולו
 וי-הוה האמירך היום להיות לו לעם סגולה כאשר דיבר לך ולשמור כל מצוותיו
 ולתיתך עליון על כל הגויים אשר עשה לתהילה ולשם ולתפארת ולהיותך עם קדוש לי-הוה א-לוהיך כאשר דיבר 
 ויצו משה וזקני ישראל את העם לאמור שמור את כל המצוה אשר אנוכי מצווה אתכם היום
 והיה ביום אשר תעברו את הירדן אל הארץ אשר י-הוה א-לוהיך נותן לך והקמות לך אבנים גדולות ושדת אותם בשיד
 וכתבת עליהן את כל דברי התורה הזאת בעוברך למען אשר תבוא אל הארץ אשר י-הוה א-לוהיך נותן לך ארץ זבת חלב ודבש כאשר דיבר י-הוה א-לוהי אבותיך לך
 והיה בעוברכם את הירדן תקימו את האבנים האלה אשר אנוכי מצווה אתכם היום בהר עיבל ושדת אותם בשיד
 ובנית שם מזבח לי-הוה א-לוהיך מזבח אבנים לא תניף עליהם ברזל
 אבנים שלמות תבנה את מזבח י-הוה א-לוהיך והעלית עליו עולות לי-הוה א-לוהיך
 וזבחת שלמים ואכלת שם ושמחת לפני י-הוה א-לוהיך
 וכתבת על האבנים את כל דברי התורה הזאת באר היטב 
 וידבר משה והכוהנים הלויים אל כל ישראל לאמור הסכת ושמע ישראל היום הזה נהיית לעם לי-הוה א-לוהיך
 ושמעת בקול י-הוה א-לוהיך ועשית את מצוותיו ואת חוקיו אשר אנוכי מצווך היום 
 ויצו משה את העם ביום ההוא לאמור
 אלה יעמדו לברך את העם על הר גריזים בעוברכם את הירדן שמעון ולוי ויהודה ויששכר ויוסף ובנימין
 ואלה יעמדו על הקללה בהר עיבל ראובן גד ואשר וזבולון דן ונפתלי
 וענו הלויים ואמרו אל כל איש ישראל קול רם 
 ארור האיש אשר יעשה פסל ומסכה תועבת י-הוה מעשה ידי חרש ושם בסתר וענו כל העם ואמרו אמן 
 ארור מקלה אביו ואימו ואמר כל העם אמן 
 ארור מסיג גבול ריעהו ואמר כל העם אמן 
 ארור משגה עיוור בדרך ואמר כל העם אמן 
 ארור מטה משפט גר יתום ואלמנה ואמר כל העם אמן
 ארור שוכב עם אשת אביו כי גילה כנף אביו ואמר כל העם אמן 
 ארור שוכב עם כל בהמה ואמר כל העם אמן 
 ארור שוכב עם אחותו בת אביו או בת אימו ואמר כל העם אמן 
 ארור שוכב עם חותנתו ואמר כל העם אמן 
 ארור מכה ריעהו בסתר ואמר כל העם אמן 
 ארור לוקח שוחד להכות נפש דם נקי ואמר כל העם אמן 
 ארור אשר לא יקים את דברי התורה הזאת לעשות אותם ואמר כל העם אמן 
 והיה אם שמוע תשמע בקול י-הוה א-לוהיך לשמור לעשות את כל מצוותיו אשר אנוכי מצווך היום ונתנך י-הוה א-לוהיך עליון על כל גויי הארץ
 ובאו עליך כל הברכות האלה והשיגוך כי תשמע בקול י-הוה א-לוהיך
 ברוך אתה בעיר וברוך אתה בשדה
 ברוך פרי בטנך ופרי אדמתך ופרי בהמתך שגר אלפיך ועשתרות צאנך
 ברוך טנאך ומשארתך
 ברוך אתה בבואך וברוך אתה בצאתך
 ייתן י-הוה את אויביך הקמים עליך ניגפים לפניך בדרך אחד ייצאו אליך ובשבעה דרכים ינוסו לפניך
 יצו י-הוה איתך את הברכה באסמיך ובכול משלח ידך ובירכך בארץ אשר י-הוה א-לוהיך נותן לך
 יקימך י-הוה לו לעם קדוש כאשר נשבע לך כי תשמור את מצוות י-הוה א-לוהיך והלכת בדרכיו
 וראו כל עמי הארץ כי שם י-הוה נקרא עליך ויראו ממך
 והותירך י-הוה לטובה בפרי בטנך ובפרי בהמתך ובפרי אדמתך על האדמה אשר נשבע י-הוה לאבותיך לתת לך
 יפתח י-הוה לך את אוצרו הטוב את השמיים לתת מטר ארצך בעיתו ולברך את כל מעשה ידך והלווית גויים רבים ואתה לא תלווה
 ונתנך י-הוה לראש ולא לזנב והיית רק למעלה ולא תהיה למטה כי תשמע אל מצוות י-הוה א-לוהיך אשר אנוכי מצווך היום לשמור ולעשות
 ולא תסור מכל הדברים אשר אנוכי מצווה אתכם היום ימין ושמאל ללכת אחרי א-לוהים אחרים לעובדם 
 והיה אם לא תשמע בקול י-הוה א-לוהיך לשמור לעשות את כל מצוותיו וחוקותיו אשר אנוכי מצווך היום ובאו עליך כל הקללות האלה והשיגוך
 ארור אתה בעיר וארור אתה בשדה
 ארור טנאך ומשארתך
 ארור פרי בטנך ופרי אדמתך שגר אלפיך ועשתרות צאנך
 ארור אתה בבואך וארור אתה בצאתך
 ישלח י-הוה בך את המארה את המהומה ואת המגערת בכל משלח ידך אשר תעשה עד הישמדך ועד אבודך מהר מפני רוע מעלליך אשר עזבתני
 ידבק י-הוה בך את הדבר עד כלותו אותך מעל האדמה אשר אתה בא שמה לרשתה
 יכך י-הוה בשחפת ובקדחת ובדלקת ובחרחור ובחרב ובשידפון וביירקון ורדפוך עד אובדך
 והיו שמיך אשר על ראשך נחושת והארץ אשר תחתיך ברזל
 ייתן י-הוה את מטר ארצך אבק ועפר מן השמיים יירד עליך עד הישמדך
 ייתנך י-הוה ניגף לפני אויבך בדרך אחד תצא אליו ובשבעה דרכים תנוס לפניו והיית לזעווה לכול ממלכות הארץ
 והייתה נבלתך למאכל לכל עוף השמיים ולבהמת הארץ ואין מחריד
 יכך י-הוה בשחין מצריים ובטחורים ובגרב ובחרס אשר לא תוכל להירפא
 יכך י-הוה בשיגעון ובעיוורון ובתמהון לבב
 והיית ממשש בצוהריים כאשר ימשש העיוור באפילה ולא תצליח את דרכיך והיית אך עשוק וגזול כל הימים ואין מושיע
 אישה תארש ואיש אחר ישכבנה בית תבנה ולא תשב בו כרם תיטע ולא תחללנו
 שורך טבוח לעיניך ולא תאכל ממנו חמורך גזול מלפניך ולא ישוב לך צאנך נתונות לאויביך ואין לך מושיע
 בניך ובנותיך נתונים לעם אחר ועיניך רואות וכלות אליהם כל היום ואין לאל ידך
 פרי אדמתך וכל יגיעך יאכל עם אשר לא ידעת והיית רק עשוק ורצוץ כל הימים
 והיית משוגע ממראה עיניך אשר תראה
 יכך י-הוה בשחין רע על הברכיים ועל השוקיים אשר לא תוכל להירפא מכף רגלך ועד קודקודך
 יולך י-הוה אותך ואת מלכך אשר תקים עליך אל גוי אשר לא ידעת אתה ואבותיך ועבדת שם א-לוהים אחרים עץ ואבן
 והיית לשמה למשל ולשנינה בכול העמים אשר ינהגך י-הוה שמה
 זרע רב תוציא השדה ומעט תאסוף כי יחסלנו הארבה
 כרמים תיטע ועבדת ויין לא תשתה ולא תאגור כי תאכלנו התולעת
 זיתים יהיו לך בכל גבולך ושמן לא תסוך כי יישל זיתך
 בנים ובנות תוליד ולא יהיו לך כי ילכו בשבי
 כל עצך ופרי אדמתך יירש הצלצל
 הגר אשר בקרבך יעלה עליך מעלה מעלה ואתה תרד מטה מטה
 הוא ילווך ואתה לא תלוונו הוא יהיה לראש ואתה תהיה לזנב
 ובאו עליך כל הקללות האלה ורדפוך והשיגוך עד הישמדך כי לא שמעת בקול י-הוה א-לוהיך לשמור מצוותיו וחוקותיו אשר ציווך
 והיו בך לאות ולמופת ובזרעך עד עולם
 תחת אשר לא עבדת את י-הוה א-לוהיך בשמחה ובטוב לבב מרוב כול
 ועבדת את אויבך אשר ישלחנו י-הוה בך ברעב ובצמא ובעירום ובחוסר כול ונתן עול ברזל על צווארך עד השמידו אותך
 יישא י-הוה עליך גוי מרחוק מקצה הארץ כאשר ידאה הנשר גוי אשר לא תשמע לשונו
 גוי עז פנים אשר לא יישא פנים לזקן ונער לא יחון
 ואכל פרי בהמתך ופרי אדמתך עד הישמדך אשר לא ישאיר לך דגן תירוש ויצהר שגר אלפיך ועשתרות צאנך עד האבידו אותך
 והצר לך בכל שעריך עד רדת חומותיך הגבוהות והבצורות אשר אתה בוטח בהן בכל ארצך והצר לך בכל שעריך בכל ארצך אשר נתן י-הוה א-לוהיך לך
 ואכלת פרי בטנך בשר בניך ובנותיך אשר נתן לך י-הוה א-לוהיך במצור ובמצוק אשר יציק לך אויבך
 האיש הרך בך והענוג מאוד תרע עינו באחיו ובאשת חיקו וביתר בניו אשר יותיר
 מתת לאחד מהם מבשר בניו אשר יאכל מבלי השאיר לו כול במצור ובמצוק אשר יציק לך אויבך בכל שעריך
 הרכה בך והענוגה אשר לא ניסתה כף רגלה הצג על הארץ מהתענג ומרוך תרע עינה באיש חיקה ובבנה ובבתה
 ובשליתה היוצאת מבין רגליה ובבניה אשר תלד כי תאכלם בחוסר כול בסתר במצור ובמצוק אשר יציק לך אויבך בשעריך
 אם לא תשמור לעשות את כל דברי התורה הזאת הכתובים בספר הזה ליראה את השם הנכבד והנורא הזה את י-הוה א-לוהיך
 והפלא י-הוה את מכותך ואת מכות זרעך מכות גדולות ונאמנות וחוליים רעים ונאמנים
 והשיב בך את כל מדווי מצריים אשר יגורת מפניהם ודבקו בך
 גם כל חולי וכל מכה אשר לא כתוב בספר התורה הזאת יעלם י-הוה עליך עד הישמדך
 ונשארתם במתי מעט תחת אשר הייתם ככוכבי השמיים לרוב כי לא שמעת בקול י-הוה א-לוהיך
 והיה כאשר שש י-הוה עליכם להיטיב אתכם ולהרבות אתכם כן ישיש י-הוה עליכם להאביד אתכם ולהשמיד אתכם וניסחתם מעל האדמה אשר אתה בא שמה לרשתה
 והפיצך י-הוה בכל העמים מקצה הארץ ועד קצה הארץ ועבדת שם א-לוהים אחרים אשר לא ידעת אתה ואבותיך עץ ואבן
 ובגויים ההם לא תרגיע ולא יהיה מנוח לכף רגלך ונתן י-הוה לך שם לב רגז וכליון עיניים ודאבון נפש
 והיו חייך תלואים לך מנגד ופחדת לילה ויומם ולא תאמין בחייך
 בבוקר תאמר מי ייתן ערב ובערב תאמר מי ייתן בוקר מפחד לבבך אשר תפחד וממראה עיניך אשר תראה
 והשיבך י-הוה מצריים באונייות בדרך אשר אמרתי לך לא תוסיף עוד לראותה והתמכרתם שם לאויביך לעבדים ולשפחות ואין קונה 
 אלה דברי הברית אשר ציווה י-הוה את משה לכרות את בני ישראל בארץ מואב מלבד הברית אשר כרת איתם בחורב 
 ויקרא משה אל כל ישראל ויאמר אליהם אתם ראיתם את כל אשר עשה י-הוה לעיניכם בארץ מצריים לפרעה ולכל עבדיו ולכל ארצו
 המסות הגדולות אשר ראו עיניך האותות והמופתים הגדולים ההם
 ולא נתן י-הוה לכם לב לדעת ועיניים לראות ואוזניים לשמוע עד היום הזה
 ואולך אתכם ארבעים שנה במדבר לא בלו שלמותיכם מעליכם ונעלך לא בלתה מעל רגלך
 לחם לא אכלתם ויין ושיכר לא שתיתם למען תדעו כי אני י-הוה א-לוהיכם
 ותבואו אל המקום הזה וייצא סיחון מלך חשבון ועוג מלך הבשן לקראתנו למלחמה ונכם
 וניקח את ארצם וניתנה לנחלה לראובני ולגדי ולחצי שבט המנשי
 ושמרתם את דברי הברית הזאת ועשיתם אותם למען תשכילו את כל אשר תעשון 
 אתם ניצבים היום כולכם לפני י-הוה א-לוהיכם ראשיכם שבטיכם זקניכם ושוטריכם כול איש ישראל
 טפכם נשיכם וגרך אשר בקרב מחניך מחוטב עציך עד שואב מימיך
 לעוברך בברית י-הוה א-לוהיך ובאלתו אשר י-הוה א-לוהיך כורת עימך היום
 למען הקים אותך היום לו לעם והוא יהיה לך לא-לוהים כאשר דיבר לך וכאשר נשבע לאבותיך לאברהם ליצחק וליעקוב
 ולא איתכם לבדכם אנוכי כורת את הברית הזאת ואת האלה הזאת
 כי את אשר ישנו פה עימנו עומד היום לפני י-הוה א-לוהינו ואת אשר איננו פה עימנו היום
 כי אתם ידעתם את אשר ישבנו בארץ מצריים ואת אשר עברנו בקרב הגויים אשר עברתם
 ותראו את שיקוציהם ואת גילוליהם עץ ואבן כסף וזהב אשר עימהם
 פן יש בכם איש או אישה או משפחה או שבט אשר לבבו פונה היום מעם י-הוה א-לוהינו ללכת לעבוד את א-לוהי הגויים ההם פן יש בכם שורש פורה ראש ולענה
 והיה בשומעו את דברי האלה הזאת והתברך בלבבו לאמור שלום יהיה לי כי בשרירות ליבי אלך למען ספות הרווה את הצמאה
 לא יאבה י-הוה סלוח לו כי אז יעשן אף י-הוה וקנאתו באיש ההוא ורבצה בו כל האלה הכתובה בספר הזה ומחה י-הוה את שמו מתחת השמיים
 והבדילו י-הוה לרעה מכול שבטי ישראל ככול אלות הברית הכתובה בספר התורה הזה
 ואמר הדור האחרון בניכם אשר יקומו מאחריכם והנוכרי אשר יבוא מארץ רחוקה וראו את מכות הארץ ההיא ואת תחלואיה אשר חילה י-הוה בה
 גופרית ומלח שריפה כל ארצה לא תיזרע ולא תצמיח ולא יעלה בה כל עשב כמהפכת סדום ועמורה אדמה וצבויים אשר הפך י-הוה באפו ובחמתו
 ואמרו כל הגויים על מה עשה י-הוה ככה לארץ הזאת מה חורי האף הגדול הזה
 ואמרו על אשר עזבו את ברית י-הוה א-לוהי אבותם אשר כרת עימם בהוציאו אותם מארץ מצריים
 וילכו ויעבדו א-לוהים אחרים וישתחוו להם א-לוהים אשר לא ידעום ולא חלק להם
 וייחר אף י-הוה בארץ ההיא להביא עליה את כל הקללה הכתובה בספר הזה
 וייתשם י-הוה מעל אדמתם באף ובחמה ובקצף גדול וישליכם אל ארץ אחרת כיום הזה
 הנסתרות לי-הוה א-לוהינו והנגלות לנו ולבנינו עד עולם לעשות את כל דברי התורה הזאת 
 והיה כי יבואו עליך כל הדברים האלה הברכה והקללה אשר נתתי לפניך והשבות אל לבבך בכל הגויים אשר הדיחך י-הוה א-לוהיך שמה
 ושבת עד י-הוה א-לוהיך ושמעת בקולו ככול אשר אנוכי מצווך היום אתה ובניך בכל לבבך ובכל נפשך
 ושב י-הוה א-לוהיך את שבותך וריחמך ושב וקיבצך מכל העמים אשר הפיצך י-הוה א-לוהיך שמה
 אם יהיה נידחך בקצה השמיים משם יקבצך י-הוה א-לוהיך ומשם ייקחך
 והביאך י-הוה א-לוהיך אל הארץ אשר ירשו אבותיך וירשתה והיטיבך והרבך מאבותיך
 ומל י-הוה א-לוהיך את לבבך ואת לבב זרעך לאהבה את י-הוה א-לוהיך בכל לבבך ובכל נפשך למען חייך
 ונתן י-הוה א-לוהיך את כל האלות האלה על אויביך ועל שונאיך אשר רדפוך
 ואתה תשוב ושמעת בקול י-הוה ועשית את כל מצוותיו אשר אנוכי מצווך היום
 והותירך י-הוה א-לוהיך בכול מעשה ידך בפרי בטנך ובפרי בהמתך ובפרי אדמתך לטובה כי ישוב י-הוה לשוש עליך לטוב כאשר שש על אבותיך
 כי תשמע בקול י-הוה א-לוהיך לשמור מצוותיו וחוקותיו הכתובה בספר התורה הזה כי תשוב אל י-הוה א-לוהיך בכל לבבך ובכל נפשך 
 כי המצוה הזאת אשר אנוכי מצווך היום לא נפלאת היא ממך ולא רחוקה היא
 לא בשמיים היא לאמור מי יעלה לנו השמיימה וייקחהא לנו וישמיענו אותה ונעשנה
 ולא מעבר לים היא לאמור מי יעבור לנו אל עבר הים וייקחהא לנו וישמיענו אותה ונעשנה
 כי קרוב אליך הדבר מאוד בפיך ובלבבך לעשותו 
 ראה נתתי לפניך היום את החיים ואת הטוב ואת המוות ואת הרע
 אשר אנוכי מצווך היום לאהבה את י-הוה א-לוהיך ללכת בדרכיו ולשמור מצוותיו וחוקותיו ומשפטיו וחיית ורבית ובירכך י-הוה א-לוהיך בארץ אשר אתה בא שמה לרשתה
 ואם יפנה לבבך ולא תשמע ונידחת והשתחווית לא-לוהים אחרים ועבדתם
 הגדתי לכם היום כי אבוד תאבדון לא תאריכון ימים על האדמה אשר אתה עובר את הירדן לבוא שמה לרשתה
 העידותי בכם היום את השמיים ואת הארץ החיים והמוות נתתי לפניך הברכה והקללה ובחרת בחיים למען תחיה אתה וזרעך
 לאהבה את י-הוה א-לוהיך לשמוע בקולו ולדובקה בו כי הוא חייך ואורך ימיך לשבת על האדמה אשר נשבע י-הוה לאבותיך לאברהם ליצחק וליעקוב לתת להם 
 וילך משה וידבר את הדברים האלה אל כל ישראל
 ויאמר אליהם בן מאה ועשרים שנה אנוכי היום לא אוכל עוד לצאת ולבוא וי-הוה אמר אליי לא תעבור את הירדן הזה
 י-הוה א-לוהיך הוא עובר לפניך הוא ישמיד את הגויים האלה מלפניך וירשתם יהושוע הוא עובר לפניך כאשר דיבר י-הוה
 ועשה י-הוה להם כאשר עשה לסיחון ולעוג מלכי האמורי ולארצם אשר השמיד אותם
 ונתנם י-הוה לפניכם ועשיתם להם ככל המצוה אשר ציוויתי אתכם
 חזקו ואמצו אל תיראו ואל תערצו מפניהם כי י-הוה א-לוהיך הוא ההולך עימך לא ירפך ולא יעזבך 
 ויקרא משה ליהושוע ויאמר אליו לעיני כל ישראל חזק ואמץ כי אתה תבוא את העם הזה אל הארץ אשר נשבע י-הוה לאבותם לתת להם ואתה תנחילנה אותם
 וי-הוה הוא ההולך לפניך הוא יהיה עימך לא ירפך ולא יעזבך לא תירא ולא תיחת
 ויכתוב משה את התורה הזאת וייתנה אל הכוהנים בני לוי הנושאים את ארון ברית י-הוה ואל כל זקני ישראל
 ויצו משה אותם לאמור מקץ שבע שנים במועד שנת השמיטה בחג הסוכות
 בבוא כל ישראל ליראות את פני י-הוה א-לוהיך במקום אשר יבחר תקרא את התורה הזאת נגד כל ישראל באוזניהם
 הקהל את העם האנשים והנשים והטף וגרך אשר בשעריך למען ישמעו ולמען ילמדו ויראו את י-הוה א-לוהיכם ושמרו לעשות את כל דברי התורה הזאת
 ובניהם אשר לא ידעו ישמעו ולמדו ליראה את י-הוה א-לוהיכם כל הימים אשר אתם חיים על האדמה אשר אתם עוברים את הירדן שמה לרשתה 
 ויאמר י-הוה אל משה הן קרבו ימיך למות קרא את יהושוע והתייצבו באוהל מועד ואצוונו וילך משה ויהושוע ויתייצבו באוהל מועד
 ויירא י-הוה באוהל בעמוד ענן ויעמוד עמוד הענן על פתח האוהל
 ויאמר י-הוה אל משה הנך שוכב עם אבותיך וקם העם הזה וזנה אחרי א-לוהי נכר הארץ אשר הוא בא שמה בקרבו ועזבני והפר את בריתי אשר כרתי איתו
 וחרה אפי בו ביום ההוא ועזבתים והסתרתי פניי מהם והיה לאכול ומצאוהו רעות רבות וצרות ואמר ביום ההוא הלוא על כי אין א-לוהיי בקרבי מצאוני הרעות האלה
 ואנוכי הסתר אסתיר פניי ביום ההוא על כל הרעה אשר עשה כי פנה אל א-לוהים אחרים
 ועתה כתבו לכם את השירה הזאת ולמדה את בני ישראל שימה בפיהם למען תהיה לי השירה הזאת לעד בבני ישראל
 כי אביאנו אל האדמה אשר נשבעתי לאבותיו זבת חלב ודבש ואכל ושבע ודשן ופנה אל א-לוהים אחרים ועבדום וניאצוני והפר את בריתי
 והיה כי תמצאנה אותו רעות רבות וצרות וענתה השירה הזאת לפניו לעד כי לא תישכח מפי זרעו כי ידעתי את יצרו אשר הוא עושה היום בטרם אביאנו אל הארץ אשר נשבעתי
 ויכתוב משה את השירה הזאת ביום ההוא וילמדה את בני ישראל
 ויצו את יהושוע בן נון ויאמר חזק ואמץ כי אתה תביא את בני ישראל אל הארץ אשר נשבעתי להם ואנוכי אהיה עימך
 ויהי ככלות משה לכתוב את דברי התורה הזאת על ספר עד תומם
 ויצו משה את הלויים נושאי ארון ברית י-הוה לאמור
 לקוח את ספר התורה הזה ושמתם אותו מצד ארון ברית י-הוה א-לוהיכם והיה שם בך לעד
 כי אנוכי ידעתי את מרייך ואת עורפך הקשה הן בעודני חי עימכם היום ממרים הייתם עם י-הוה ואף כי אחרי מותי
 הקהילו אליי את כל זקני שבטיכם ושוטריכם ואדברה באוזניהם את הדברים האלה ואעידה בם את השמיים ואת הארץ
 כי ידעתי אחרי מותי כי השחת תשחיתון וסרתם מן הדרך אשר ציוויתי אתכם וקראת אתכם הרעה באחרית הימים כי תעשו את הרע בעיני י-הוה להכעיסו במעשה ידיכם
 וידבר משה באוזני כל קהל ישראל את דברי השירה הזאת עד תומם 
 האזינו השמיים ואדברה ותשמע הארץ אמרי פי
 יערוף כמטר לקחי תיזל כטל אמרתי כשעירים עלי דשא וכרביבים עלי עשב
 כי שם י-הוה אקרא הבו גודל לא-לוהינו
 הצור תמים פועלו כי כל דרכיו משפט אל אמונה ואין עוול צדיק וישר הוא
 שיחת לו לא בניו מומם דור עיקש ופתלתול
 ה לי-הוה תגמלו זאת עם נבל ולא חכם הלוא הוא אביך קנך הוא עשך ויכוננך
 זכור ימות עולם בינו שנות דור ודור שאל אביך ויגדך זקניך ויאמרו לך
 בהנחל עליון גויים בהפרידו בני אדם יצב גבולות עמים למספר בני ישראל
 כי חלק י-הוה עמו יעקוב חבל נחלתו
 ימצאהו בארץ מדבר ובתוהו ילל ישימון יסובבנהו יבוננהו ייצרנהו כאישון עינו
 כנשר יעיר קינו על גוזליו ירחף יפרוש כנפיו ייקחהו יישאהו על אברתו
 י-הוה בדד ינחנו ואין עימו אל נכר
 ירכיבהו על במותי ארץ ויאכל תנובות ש-דיי ויניקהו דבש מסלע ושמן מחלמיש צור
 חמאת בקר וחלב צאן עם חלב כרים ואילים בני בשן ועתודים עם חלב כליות חיטה ודם ענב תשתה חמר
 וישמן ישורון ויבעט שמנת עבית כשית וייטוש א-לוה עשהו וינבל צור ישועתו
 יקניאוהו בזרים בתועבות יכעיסוהו
 יזבחו לשדים לא א-לוה א-לוהים לא ידעום חדשים מקרוב באו לא שערום אבותיכם
 צור ילדך תשי ותשכח אל מחוללך
 וירא י-הוה וינאץ מכעס בניו ובנותיו
 ויאמר אסתירה פניי מהם אראה מה אחריתם כי דור תהפוכות המה בנים לא אמון בם
 הם קינאוני בלא אל כיעסוני בהבליהם ואני אקניאם בלא עם בגוי נבל אכעיסם
 כי אש קדחה באפי ותיקד עד שאול תחתית ותאכל ארץ ויבולה ותלהט מוסדי הרים
 אספה עלימו רעות חיציי אכלה בם
 מזי רעב ולחומי רשף וקטב מרירי ושן בהמות אשלח בם עם חמת זוחלי עפר
 מחוץ תשכל חרב ומחדרים אימה גם בחור גם בתולה יונק עם איש שיבה
 אמרתי אפאיהם אשביתה מאנוש זכרם
 לולי כעס אויב אגור פן ינכרו צרימו פן יאמרו ידנו רמה ולא י-הוה פעל כל זאת
 כי גוי אובד עצות המה ואין בהם תבונה
 לו חכמו ישכילו זאת יבינו לאחריתם
 איכה ירדוף אחד אלף ושניים יניסו רבבה אם לא כי צורם מכרם וי-הוה הסגירם
 כי לא כצורנו צורם ואויבינו פלילים
 כי מגפן סדום גפנם ומשדמות עמורה ענבימו עינבי ראש אשכלות מרורות למו
 חמת תנינים יינם וראש פתנים אכזר
 הלוא הוא כמוס עימדי חתום באוצרותיי
 לי נקם ושילם לעת תמוט רגלם כי קרוב יום אידם וחש עתידות למו
 כי ידין י-הוה עמו ועל עבדיו יתנחם כי יראה כי אזלת יד ואפס עצור ועזוב
 ואמר אי א-לוהימו צור חסייו בו
 אשר חלב זבחימו יאכלו ישתו יין נסיכם יקומו ויעזרוכם יהי עליכם סתרה
 ראו עתה כי אני אני הוא ואין א-לוהים עימדי אני אמית ואחייה מחצתי ואני ארפא ואין מידי מציל
 כי אשא אל שמיים ידי ואמרתי חי אנוכי לעולם
 אם שנותי ברק חרבי ותאחז במשפט ידי אשיב נקם לצריי ולמשנאיי אשלם
 אשכיר חיציי מדם וחרבי תאכל בשר מדם חלל ושביה מראש פרעות אויב
 הרנינו גויים עמו כי דם עבדיו ייקום ונקם ישיב לצריו וכיפר אדמתו עמו 
 ויבוא משה וידבר את כל דברי השירה הזאת באוזני העם הוא והושע בן נון
 ויכל משה לדבר את כל הדברים האלה אל כל ישראל
 ויאמר אליהם שימו לבבכם לכל הדברים אשר אנוכי מעיד בכם היום אשר תצוום את בניכם לשמור לעשות את כל דברי התורה הזאת
 כי לא דבר ריק הוא מכם כי הוא חייכם ובדבר הזה תאריכו ימים על האדמה אשר אתם עוברים את הירדן שמה לרשתה 
 וידבר י-הוה אל משה בעצם היום הזה לאמור
 עלה אל הר העברים הזה הר נבו אשר בארץ מואב אשר על פני ירחו וראה את ארץ כנען אשר אני נותן לבני ישראל לאחוזה
 ומות בהר אשר אתה עולה שמה והיאסף אל עמיך כאשר מת אהרון אחיך בהור ההר וייאסף אל עמיו
 על אשר מעלתם בי בתוך בני ישראל במי מריבת קדש מדבר צין על אשר לא קידשתם אותי בתוך בני ישראל
 כי מנגד תראה את הארץ ושמה לא תבוא אל הארץ אשר אני נותן לבני ישראל 
 וזאת הברכה אשר בירך משה איש הא-לוהים את בני ישראל לפני מותו
 ויאמר י-הוה מסיניי בא וזרח משעיר למו הופיע מהר פארן ואתה מרבבות קודש מימינו אש דת למו
 אף חובב עמים כל קדושיו בידך והם תוכו לרגלך יישא מדברותיך
 תורה ציווה לנו משה מורשה קהילת יעקוב
 ויהי בישורון מלך בהתאסף ראשי עם יחד שבטי ישראל
 יחי ראובן ואל ימות ויהי מתיו מספר 
 וזאת ליהודה ויאמר שמע י-הוה קול יהודה ואל עמו תביאנו ידיו רב לו ועזר מצריו תהיה 
 וללוי אמר תומיך ואוריך לאיש חסידך אשר ניסיתו במסה תריבהו על מי מריבה
 האומר לאביו ולאימו לא ראיתיו ואת אחיו לא הכיר ואת בניו לא ידע כי שמרו אמרתך ובריתך ינצורו
 יורו משפטיך ליעקוב ותורתך לישראל ישימו קטורה באפך וכליל על מזבחך
 ברך י-הוה חילו ופועל ידיו תרצה מחץ מותניים קמיו ומשנאיו מן יקומון 
 לבנימין אמר ידיד י-הוה ישכון לבטח עליו חופף עליו כל היום ובין כתפיו שכן 
 וליוסף אמר מבורכת י-הוה ארצו ממגד שמיים מטל ומתהום רובצת תחת
 וממגד תבואות שמש וממגד גרש ירחים
 ומראש הררי קדם וממגד גבעות עולם
 וממגד ארץ ומלואה ורצון שוכני סנה תבואתה לראש יוסף ולקודקוד נזיר אחיו
 בכור שורו הדר לו וקרני ראם קרניו בהם עמים ינגח יחדיו אפסי ארץ והם רבבות אפריים והם אלפי מנשה 
 ולזבולון אמר שמח זבולון בצאתך ויששכר באוהליך
 עמים הר יקראו שם יזבחו זבחי צדק כי שפע ימים יינקו ושפוני טמוני חול 
 ולגד אמר ברוך מרחיב גד כלביא שכן וטרף זרוע אף קודקוד
 וירא ראשית לו כי שם חלקת מחוקק ספון וייתא ראשי עם צדקת י-הוה עשה ומשפטיו עם ישראל 
 ולדן אמר דן גור אריה יזנק מן הבשן
 ולנפתלי אמר נפתלי שבע רצון ומלא ברכת י-הוה ים ודרום ירשה 
 ולאשר אמר ברוך מבנים אשר יהי רצוי אחיו וטובל בשמן רגלו
 ברזל ונחושת מנעלך וכימיך דובאך
 אין כאל ישורון רוכב שמיים בעזרך ובגאוותו שחקים
 מעונה א-לוהי קדם ומתחת זרועות עולם ויגרש מפניך אויב ויאמר השמד
 וישכון ישראל בטח בדד עין יעקוב אל ארץ דגן ותירוש אף שמיו יערפו טל
 אשריך ישראל מי כמוך עם נושע בי-הוה מגן עזרך ואשר חרב גאוותך וייכחשו אויביך לך ואתה על במותימו תדרוך 
 ויעל משה מערבות מואב אל הר נבו ראש הפסגה אשר על פני ירחו ויראהו י-הוה את כל הארץ את הגלעד עד דן
 ואת כל נפתלי ואת ארץ אפריים ומנשה ואת כל ארץ יהודה עד הים האחרון
 ואת הנגב ואת הכיכר בקעת ירחו עיר התמרים עד צוער
 ויאמר י-הוה אליו זאת הארץ אשר נשבעתי לאברהם ליצחק וליעקוב לאמור לזרעך אתננה הראיתיך בעיניך ושמה לא תעבור
 וימת שם משה עבד י-הוה בארץ מואב על פי י-הוה
 ויקבור אותו בגיא בארץ מואב מול בית פעור ולא ידע איש את קבורתו עד היום הזה
 ומשה בן מאה ועשרים שנה במותו לא כהתה עינו ולא נס ליחו
 ויבכו בני ישראל את משה בערבות מואב שלושים יום וייתמו ימי בכי אבל משה
 ויהושוע בן נון מלא רוח חכמה כי סמך משה את ידיו עליו וישמעו אליו בני ישראל ויעשו כאשר ציווה י-הוה את משה
 ולא קם נביא עוד בישראל כמשה אשר ידעו י-הוה פנים אל פנים
 לכל האותות והמופתים אשר שלחו י-הוה לעשות בארץ מצריים לפרעה ולכל עבדיו ולכל ארצו
 ולכול היד החזקה ולכול המורא הגדול אשר עשה משה לעיני כל ישראל
